« Haim de Bordele et le preu Hardoïn . 
Maugré en aient tretuit li Poitevin 
Et le parage Fromont le posteïf , 
Sil donrai je le cheva Fromondin . 
Se jele puis en grant estor veïr , 
Si le donré je mon neveu Rigaudin . » 
Dist li mesages : « Je vos ai bien oï . 
Si m ‘ aïst Dieus , il li sera bien dit . » 
François s ‘ en rient , Breton et Engevin : 
Tieus est bleciez et en son lit se gist 
Qui jure Dieu , qui onques ne menti , 
Que il ira au tornoi le matin ! 
Et li mesages arrieres s ‘ en revint , 
Parmi la porte en la vile se mist , 
Juqu ‘ en la sale ne prist il onques fin , 
Trouva Fromont seant en . I . jardin . 
Cil chevalier furent environ environ li . 
Ça . X . , ça . XX . , ça . LX . , ça . VI . , 
Por le mesage escouter et oir . 
Fromonz le voit , si l ‘ a a reson mis : 
« Diva ! fet il , que me mande Pepins ? 
Avromes nus le tornoi le matin ? » 
Et cil respont : « Si m ‘ aïst Dieus , oïl ; 
Mes par lo roi eüssiez vos failli , 
Se ne fust Begues qui desus li le prist : 
Ilecques vit — I — demoisel venir , 
Rigaut a nom , filz le vilain Hervi ; 
Ainz de mes elz si fier home ne vi , 
Entre — II — elz bien plaine paume a il . 
Begues li dus l ‘ apela son cousin ; 
Ne s ‘ en cela , oiant tretoz le dist , 
Qu ‘ il li donroit le cheval Fromondin . 
— Fil a putain ! li quens Bernarz a dit , 
Fol mesagier , Dieus te puit maleïr , 
Qui si fez moz nus a contez et diz  ! » 
Et dit li mes : « Encore ai plus oï : 
Maugré Fromont , que je voi sooir ci , 
Et maugré vos qui tant iestes hardi , 
Et vo parage , quan qu ‘ il en a iqui , 
Se l ‘ avïez et juré et plévi , 
Si avra il le cheval Fromondin , 
Si le donra son neveu Rigaudin . 
— Certes il ment , li quens Bernarz a dit , 
Je cuit le suen li convenra guerpir . 
— Or soiez quoi , li quens Fromonz a dit , 
Mau quenoissiez duc Begon de Belin ; 
Il l ‘ avra tost , certes , puis qu ‘ il l ‘ a dit ; 
Ainz de mes elz tel chevalier ne vi , 
Si fier as armes , ne si amenevi . 
Alez veillier , Fromondins , sire filz , 
En l ‘ onor Dieu qui en la croiz fu mis , 
Qui vus deffende de mort et de peril . » 
Et li vallez s ‘ en vet a Saint—Seurin , 
En sa compaingne de chevaliers . VII . M . ; 
La nuit veilla , grant luminaire fist . 
Li rois de France enmi les champs en vint , 
En sa compaingne maint chevalier gentil . 
Et dist li rois : « Por Dieu , entendez mi : 
Ainz puis que Begues de moi se departi , 
Ne poi en l ‘ ost reposer ne dormir , 
Que je ne fusse nuit et jor estormiz ; 
D ‘ eschaugueter , por Dieu , qu ‘ en sera il ? 
— Je la feré , dist Begues de Belin , 
Par tel convant com vos porroiz oïr : 
Seürement porroiz en l ‘ ost dormir , 
Et s ‘ en i pert vaillant . I . angevin , 
Que je en rende . II . auferranz de pris . » 
Il en apele Huon de Cambroisi , 
De Luceborc Galeran et Gaudin , 
Si apela le Borgoing Auberi : 
« Prenez vos armes , franc chevalier , dist il ; 
Et il responnent : — Tout a vostre plesir . » 
De l ‘ ost s ‘ en issent de chevaliers . II . M . 
Aus . IIII . portes a ses aguez bastiz , 
Et a chascune ot . V . C . fervestiz . 
Bien gart Fromont et sa gent de l ‘ issir . 
Li jorz s ‘ en va et la nuit aseri . 
Les guetes cornent desus le mur entif . 
Fromonz se sist sus le pont torneïz , 
Ses genz devise , si a son guet asis . 
Bernart apele , le segneur de Nesil : 
« Issiez vos en , biaus oncles , Fromonz dist , 
Juqu ‘ aus herberges les alez envaïr . 
Qui en geu entre , et geu doit consentir , 
Et l ‘ en doit bien grever son anemi . » 
Et dist Bernarz : « Sire , vostre merci . » 
Aus hostieus viennent , si furent tost garni ; 
Juqu ‘ a la porte ne pristrent onques fin ; 
Issir vouloient comme l ‘ espie vint . 
En son venir , lor a noncié et dit 
Que Begues guete a . II . M . fervestiz . 
Et dist Fromonz : « Je ne lou pas l ‘ issir » . 
Arrieres vint dant Bernart de Nesil 
Dist Fromonz : « Oncles , or vos poëz dormir , 
Puis serez fres por aidier Fromondin . » 
La nuit s ‘ en va et l ‘ ajornee vint . 
Et Fromondins par matin messe oï , 
Si s ‘ en retorne , a son hostel en vint . 
Il a mengié et beü . I . petit ; 
Si se coucha et dormi en . I . lit . 
Li dus Begons de son aguet parti , 
Par les entrees derriers en l ‘ ost en vint , 
Vint a son tref et ilec s ‘ endormi . 
Son escuier apela Lancelin : 
« Oste la sele de mon destrier de pris , 
Le dos li frote et la croupe autresi , 
Pus li remez la sele , biaus amis . » 
Tretoz armez se coucha en . I . lit , 
Fors que s ‘ espee nule riens n ‘ i toli ; 
Dist au Borgoing : « Fetes le autresi , 
Plus serom fres quant nus orrons le cri . » 
Li jorz fu biaus , li soulelz s ‘ esclarci . 
Li quens Fromonz se jesoit en . I . lit , 
La fenestrelle . I . petitet ouvri , 
Et la clarté le fiert enmi le vis . 
Fromonz se lieve et chauça et vesti ; 
Tretoz armez fors d ‘ une chambre issi , 
Cheval demande et l ‘ en a fet venir . 
Parmi la vile les corut estormir . 
Vint a l ‘ ostel son emfant Fromondin , 
Trueuve l ‘ enfant qui jesoit en son lit 
Ou il se dort et volentiers le fist . 
Bernart apele : « Esgardez de mon fil 
Qui se deüst et acroistre et norrir . 
Or li convient son blanc hauberc vestir . » 
À voiz escrie : « Levez sus , Fromondins ! 
Tu ne doiz mie a cete heure dormir : 
Li granz mengiers deüst estre garniz 
Et li tornoiz failliz et departiz . » 
L ‘ emfant saut sus quant la parole oï . 
. I . escuier i vint por li servir ; 
En pou de terme l ‘ ont armé et garni . 
Li quens Guillaumes , le segnor de Monclin 
Li ceint l ‘ espee par la resne d ‘ or fin . 
Veant tretoz molt fierement li dit : 
« Je te chasti , fet il , niès Fromondins , 
Que tu pas n ‘ aimes pautonnier ne frarin ; 
Halz homs seras se tu longuement viz . 
Or soiez preuz et conquerant toz dis, 
Fel et estous contre voz anemis ; 
Aimme prodome , done li ver et gris ; 
Par cest afere , montteras en grant pris . 
— — Tout est en Dieu , sire , » dit Fromondins . 
L ‘ en li amoine . I . bon destrier de pris ; 
Li vasaus monte , qui volentiers le fist . 
L ‘ escu ot d ‘ or et . I . lyon en mi . 
Parmi la guige a son col le pendi . 
Les portes fet li quens Fromonz ouvrir , 
Toz les serjanz en fet avant issir ; 
Lices fet fere por lor cors garantir , 
S ‘ en lor fet force , ou se vorront tenir . 
Primes s ‘ en ist li vallez Fromondins , 
Et après li Guillaumes de Monclin , 
Et puis Bernart et Fauconnet son fil ; 
Après s ‘ en ist de Verdun Lancelin , 
Forques et Hues et de Grant Pré Hienri , 
Herbert de Troie , Huon de S . Quantin , 
Pierre d ‘ Artois , le Flamant Baudoïn , 
Droon d ‘ Amiens et son filz Amaurri ; 
Après  s ‘ en ist li quens de Biauvoisin , 
De Mondidier Girart et Cocelin ; 
Aprés toz ceus segnor que je vos di , 
S ‘ en ist Guillaumes , li sires de Monclin , 
Et de Boorges le preu conte Tierri , 
Et de Lymoges Joceaumes et Baudri ; 
Après s ‘ en ist Fromonz li posteïs . 
Li chevalier font la champaingne emplir : 
La veïssiez tant vert hiaume bruni . 
Fromonz devise ses genz por establir 
Et ses batailles renge por mielz ferir . 
En l ‘ ost emforce et la noise et li criz , 
La oïssiez cez buisines tentir , 
Cez chevaliers a lor hostieus venir , 
Les blans hauberz andosser et vestir , 
Aus escuiers ces bons chevaus tenir . 
La sont armé plus de . XL . M . , 
Et sont ensemble , cui que doie enbelir . 
Nostreemperere fet l ‘ estendart venir ; 
Molt l ‘ a bien fet de chevaliers garnir 
Et de serjanz por le fes soutenir . 
Primes s ‘ en ist de Mondaussois Tierri , 
Gerart del Liege et l ‘ Alemant Orri , 
Renaut de Chol , de Bar le duc Hienri , 
De S . Michiel quens Hues li floriz 
Et d ‘ Aspremont Tierri li posteïs ; 
Après s ‘ en ist li Loherans Garins , 
Etaprès li Huon qui Troye tint , 
Cil de Tonoirre et Gautier de Paris , 
Et de Nuevers li frans quens Amaurris , 
De Chaalons le franc conte Tierri , 
Et dant Archarz , icil qui Riviers tint , 
De Pierre Late Forquerez li petiz ; 
S ‘ en ist Aleaumes , Guichart qui Biaugeu tint , 
Huon du Mans et Jeffroi l ‘ Engevin ; 
De Mondidier li dus Richarz s ‘ en ist , 
Etd‘ Orlenois li frans dux Herneïs . 
Encor se dort li Borgoinz Auberis , 
Begues ses oncles , li Ardenois Tierris , 
Gautiers del Neu , Huon de Quembroisi : 
La nuit veillerent , por ce dorment einsi . 
Et les batailles commencent a venir . 
Toutes rengiees , l ‘ une vers l ‘ autre vint 
Le petit pas , n ‘ i ot que du ferir . 
Primes desrenge le vallet Fromondin ; 
L ‘ escu du col tenoit devant son vis ; 
. I . chevalier vet malement ferir , 
Que les estriers li fet en . II . guerpir . 
Puis abat l ‘ autre si que l ‘ en bien le vit , 
Et deu tronçon vet durement ferir . 
Tretuit escrient : « Ore après Fromondin ! » 
Son renc sormonte , s ‘ a son poindre forni . 
Entre . II . rens vus abati Tierri , 
Devers senestre le Flamant Baudoïn . 
Bien puet li enfes son haut poindre fornir 
A tant de gent comme il vint après li , 
Que ja par home n ‘ i avra contredit 
Juques dus Begues n ‘ i vegne de Belin 
Et son neveu le Borgoing Auberi ; 
Mes il se dorment si com il m ‘ est avis . 
Et li conroi furent ensemble mis . 
La veïssiez grosses lances tenir 
Et chevaliers contre terre flatir , 
Dont li cheval fuient par le larris , 
Et li navré se claimment las , chetis . 
Lieve la noise et enforce li criz . 
En . IIII . leus ou en . V . ou en . VI . 
Fu li tornoiz et li abateïz . 
Qui duc veïst Guillaume de Monclin 
Et dant Bernart , le segnor de Nesil , 
Et la mesniee Fromont le posteïf , 
Aus brans d ‘ acier la presse departir ! 
Tretoz li fes en vint desus Garin ; 
. IIII . chevaus li ont souz li ocis ; 
Li dus s ‘ en torne qui ne pot plus souffrir . 
Desconfit fussent François et Engevin , 
Breton , Normant , por le fes soutenir ; 
Mais les granz genz Fromont le posteïf 
Sus l ‘ estendart font les noz resortir . 
« Dieus ! dit li rois , aïde , S . Denis ! 
Deffendez moi , ne soie morz ne pris . 
Icete gent ne porroit nus souffrir . 
Et ou est ore dus Begues de Belin , 
Qui a els s ‘ est durement aatiz ? » 
. I . chevalier , qui de langue servi : 
« En nom Dieu , sire , ce fu aprés le vin , 
Oublié l ‘ a , en nonchaloir l ‘ a mis ; 
Vus nu verroiz hui en estor venir . » 
. I . escuier que Begues ot norri , 
Molt l ‘ en pesa quant la parole oï , 
Molt fierement parole et si li dit : 
« Danz chevaliers , vos i avez menti : 
Li dus se dort qui anuit l ‘ aguet fist ; 
Geu vuel aler orendroit estormir . » 
Le destrier point des esperons d ‘ or fin . 
Dedenz le tref entra , ou li dus gist : 
« Levez sus , sire , trop i poëz dormir , 
Que li tornoiz se velt ja departir . 
A la promesse , ce cuit , avez failli , 
Que vos feistes Rigaut le filz Hervi . 
— Ça mon cheval ! li Loherans a dit , 
Envoiez querre mon neveu Auberi . » 
Ainz que li dus sus son cheval seïst , 
Li baron viennent et li dus Auberis . 
Molt doucement lor a proié et dit : 
« Segnor baron , je me sui aatiz 
Envers Fromont et envers Fromondin . 
De mort me heent , bien le savez de fi , 
Encui verroiz bon chevalier en mi , 
Prenez vos garde de moi , je vus en pri . 
— Molt volentieirs , sire , » dist Auberis . 
Li dus s ‘ entorne et ses genz autresi . 
Bruient banieres et panoncel petiz ; 
Cil escu hurtent aus hiaumes poitevins 
Et li hauberc aus seles a or fin . 
Lieve la poudre et li airs obscuri . 
Li caillou brisent et li feus en sailli . 
. I . grant arpent dus Begues de Belin 
S ‘ en vint avant plus c ‘ uns ars ne tressist ; 
Bernart encontre , si l ‘ a a reson mis : 
« Ou est alez vostre niès Fromondins ? 
Son cheval ai donné a Rigaudin . 
— Ne l ‘ avrez mie » , li quens Bernarz a dit . 
Begues l ‘ entent , a pou n ‘ enrage vis , 
Grant cop li donne de l ‘ espié poitevin , 
Tout estendu l ‘ abat enz eu chemin . 
Après abat Guillaume de Monclin ; 
Le tierz a fet de male mort morir ; 
Sa gent sormonte , s ‘ a son poindre forni 
Et tint s ‘ espee Frobierge au pont d ‘ or fin ; 
Entr ‘ eus se fiert li dus et si s ‘ i mist , 
Coupe visages et cos et braz et piz , 
A grant dolor en fet ames partir . 
Dieus ! a quel poine Guillaumes de Monclin 
Est remonttez et Bernarz de Nesil ! 
Bien i parut quant dus Begues i vint . 
« Chastel ! » ecrie , por les suens resbaudir . 
Les . III . batailles fet a une venir , 
Pus les a fetes en la quarte flatir ; 
Ferant les moines plus c ‘ uns ars ne tressist ; 
Au Bordelois a fet le champ guerpir 
Et par sa force sus les serjanz flatir . 
« Dieus ! dist li rois , li dus Begues est ci . » 
Dit l ‘ un a l ‘ autre : « Voirement i est il ; 
Or i pert bien qu ‘ il n ‘ est pas andormiz . » 
Devant les autres commence le huttin 
Et la mellee et le dolereus cri . 
Dieus ! com le fet la mesniee au marchis , 
Li Avalois , Huon de Quembroisi 
Et son neu le borgoing Auberi 
Et son neveu le borgoing Auberi , 
Do li Vanierres et le vilain Hervi ! 
Il n ‘ est pas geus de tel fes soutenir ! 
Begues resgarde , s ‘ a veü Fromondin ; 
D ‘ une bataille venoit toz ademis , 
Combatuz s ‘ iert , mes assez i perdi . 
Begues li dus a le vallet choisi . 
