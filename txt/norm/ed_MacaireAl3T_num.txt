Que fu Karlon moi pere l ' aperaor puisant ; 
Si je vi longuemant , par le corz sen Vinçant , 
Et de l ' un et de l ' atre je randrai gierdon grant » 
Gremoarz li bons leres , qui le cuer ot loial , 
Et Warochiers li prouz , qui cuer ot de vesal , 
Sont revenu an l ' ost tot a pié , sanz cheval . 
Gré font grant joie an l ' ot , tot conteval ; 
De Warochier font joie li prince et li chessal : 
Sebile la raïne an fit joie coral , 
Karle a sui home dormirent par igal . 
La gaite s ' andormit de ci qu ' a l ' ajornal , 
Et quant fu esvailliez , dit qu ' en son chief ai mal . 
Entor soi regardai ai amont ai a val : 
La porte fu overte arriere le corsal . 
A hate voiz escrie et fit duel moult mortal : 
« Or sus , dit il , baron , traï sume igal » 
Karlemaigne se lieve , a sui price chesal : 
N ' i ai qui ne crie qu ' ai perdu son cheval . 
Li empereres ses riches bernez 
Il ai viron de toz lez , 
Mès quan po n ' est forsannez 
Ogier erbé 
« Baron me celez » 
« Sire , ce Deus vous le savez » 
« Par foi , dit l ' anpereres , je ai hui quis essez , 
Mès quant je ne la trus , par les ieuz que fit Dex , 
Bien sai qu ' ale est anblee , ou je sui anchantez ! 
Ce m ' a fait li pamierz : or tot si me pandez » 
E vous les traitorz sus ou palais montez : 
Pour Warochier plorerent , qui lor est eschapez . 
« Sire , font il a roi , Warochiers li berbez 
Est an l ' ot dé Grifon , or vous ai anchantez ! 
Par son anchantemat vous a si anchantez , 
Quar vous dormiviés juqe s ' an fu alez . 
Vez ici les aucas don fu anprisonez ! 
Par son anchantemant s ' an ast li gloz alez : 
Il ne prisoit vous toz . II . deniers menoez ! 
Mès s ' une atre foi atraper le pouez , 
Mentenant soit panduz : je repit n ' an aez » 
» Traïtor , dit li rois , mavaisseman parlez ! 
Quant chivas ast parduz , l ' estable me fermez ! 
Mar vous eschapai hui : moult chier le comparez » 
Grant duel oit l ' anpereres , moult an fait le sanblant ; 
Les aucas regardai que cil li vont mostrant . 
« Comant , dit l ' enpereres , par le corz sent Amant , 
Ast vous cil ehapez , qui tant m ' ai fait dolant ? 
Bien me tient li gloz qui le porai ferant . 
Ma bone espee anporte a Loys l ' anfant ! 
Unques mais que je sache , si ait m ' arme guerant , 
Ne fu si andormiz an trestot mon vivant ! 
Ce j ' ai annuit dormi , domage i ai grant ! 
Foi qui doi sent Dienis , ma gloton soduant , 
Mar lasaistes aler Warochier le truant » 
Ogier de Dunemarche et Naymon le vaillant 
An apelai li rois : « Baron , venez avant ! 
Faites moi ces . III . pandere , que ci voi an estant , 
Qui me durent garder le pamier peneant » 
« Sire , dit li dus Naymes , tot a vostre talant » 
Per le consoil duc Nayme et le vaillant Ogier , 
Ont fait les traïtors a forches ancroier . 
Atant furent pandi : n ' orent atre loier . 
« He Deus ! dit l ' anpereres , qui tot es a baillier , 
Li ques de noz barons sarai aparailliez 
Pour aler a Paris le message noncier ? 
Tot me nouient secore , qu ' or an ai mestier » 
Ogiers de Dunemarche se vai aparaillier : 
Il ai vestu l ' aber , lacié l ' eame d ' acier . 
Quant ai cinte l ' epee a son flanc senestrer , 
On li tient an la place Broiefort son destrier , 
Et il i est montez : unques n ' i cuit estrier . 
« Ogiers , dit l ' anpereres , pansez dou repairier » 
Et li dus s ' an repaire par delé le rochier . 
Quant il fu an la plainne , panse dou chevachier , 
Mès Grifon l ' aperçurent et . I . tertre poier . 
Hatemant s ' escriarent : « N ' an irez , chevalier ! 
Cil est de la mesnie Karlemaigne a vis fier . 
Ne nous echaperai , si le conparai chier » 
Ensi co li Grifon ont Ogier percëu , 
Hatemant s ' ecrierent a force et a vertu : 
« Chevalier , tenez coi , metez jus cil escu ! 
Ne plus n ' alez avant , chier vous sarai vandu » 
Ogierz li bons denois ai . I . mot respondu , 
Il hurte Broiefort et anbrace l ' escu , 
Et fiert si le premier dou roit espié molu : 
Tot sovin a la tere l ' abait mort estandu . 
Ogiers s ' an est tornez celui gisant 
Et Grifon l ' en : plus an i ot de cent . 
En . I . bois le s ' an vont retornant 
Et Ogiers s ' an alai chant 
de ses jorn vous 
est ve ardi ajornant 
Par les rues chevache et vai formant brochant 
Or apres le roi tot petit a grant 
Ou palais d ' Atefuille puant 
L ' ont essis Saradin et Grifon et 
N ' an varai mais lui damage pesant 
Se tot n ' est secoruz , n ' avrai de mort guerant . 
Ogiers vient a Paris quant solauz fu le 
Et ai vai les oz par la vile essanbler . 
Après Karlon voloient l ' andemain cheminer , 
Mès Ogiers lé apale pour aus reconforter . 
« Baron , ce dit li dus , ne chaut de haster : 
Je vai an Normandie pour le duc ancenier ; 
Cil referai son ot venir et essanbler » 
Et cil ont respondu : « Bien fait a creancer » 
Et Ogierz s ' an tornai sanz plus de demorer : 
Juque an Normande ne se vot arrester . 
Illuc trovai le duc qui moult 
De Karlon li contai , ne li vot rien celer , 
Que Grifon ont essis pour lui desireter . 
« Par devant Autefuille vous i covint antrer » 
Et quant li dus l ' antant , si comance a plorer . 
« Ogiers , ce dit li dus , par le cors sent Omer , 
Moult par est Karles fos , et moult fait a blesmer , 
Quant la raïne vuet ensi deireter ! 
. I . bel anfant avai , ce ai oï conter , 
Qui ai a non Loys : moult est biaus bachelerz . 
Voudroit ores li rois , que France ai a garder , 
Que j ' alese a l ' anfant pour conbatre et grever ? 
Louez le vous , Ogiers ? dites votre panser ! 
Par ice sent seignor , qui tot ai a saver , 
Je n ' i farai ma gent pour ce besoig aler , 
Ainz irai a l ' anfant pour lui merci crier . 
Il ne me sara je nule riens demander 
Que je tot ne li face pour amor achiter , 
Quar il est mes droiz sires : si ne li doi faser ! 
Ogiers antant le duc : li cuerz li ai tandrie . 
« Sire , ce dit li dus , ce ne lesiez vous mie 
Que ne veigniez a roi parler par amistie . 
Si prierons le roi , qui France ai an baillie , 
Que repreigne sa fome , Sebile l ' eschevie » 
« Ogiers , ce dit li dus , l ' anfant ne fadra mie 
Tant con j ' avrai ou cors la santé ne la vie » 
Lors mande chevaliers par tote Normandie . 
Quant furent essanblé , si con pour ot banie , 
Bien sont . XIIII . . M . de bone gent hardie . 
De la vile s ' an isent , quant crie . 
Les jornees qui firent ne vous conterai mie . 
A Paris sont venu , en l ' ot se sont logie . 
Lors s ' amerent ansanble pour le roi faire aïe . 
To droit ver Autefule on lor voie 
A un lieue près ont pris abergerie . 
À une lieue près d ' Autefuille la grant 
Se sont logié Borüier et Normant 
Karles ot les novales moult dolant 
Que François sont venu vaillant 
D ' Autefuille est is 
. I . espié s ' an torne 
Vint en l ' ot de 
Loys 
« Baron , or tot es armes , sanz nul arestemant ! 
Si asadrons Karlon l ' anpereor puisant » 
Grifon se sont armé , ne se vont arestant , 
Et François d ' atre part vont lor armes praignant . 
A l ' esanbler de noz fu la nois moult grant 
Si a que si duressent , moult alet malemant . 
Mès la nuz est venue , li solauz vai couchant ; 
L ' apostoiles i vient , qui les vai sarmonant ; 
La bataille ont lesie juque a l ' abe aparant . 
La bataille ont lesie ; les oz laisant ester , 
Li François , li Grifon sont alé reposer . 
Les trieves sont donée entre ci qu ' a jor cler ; 
En son tré repairai Karlemaignes li berz . 
Warochiers li vaillar le prant a raviser : 
Lors apelai Loys , si li prit a mostrer : 
« A , gardez , biaus droiz sires , par le cors sent Omer , 
Veez lai vostre pere , qui tant sait a doner , 
Que vostre mere fit de la tere giter » 
