Nostre empereres fist ses briés saieler .
Il fait mander quan k 'il peut aüner :
.lx .mil en a bien amassés .
Les os s 'esmeuvent :or penst Dieus del guier !
De Saint Denis fait l 'ensaigne porter 
Li dus Garins ki tant fait a loer :
N 'ot tel baron dusc 'a la Rouge Mer .
Et Begue fait l 'ost rengier et sierer ;
Il n 'a baron en l 'ost nel doie amer .
A Soissons vinrent ,si com j 'oï conter ;
Aval le pré se keurent adouber .
La veïssiés le vitaile amener ,
De maintes pars chevaliers aüner .
De Soissons partent quant il dut ajourner ;
Dusc 'a Bruiieres ne vorent arester ;
Illeuk a fait li roys sa gent armer ;
Begue et Garins en font avant aler ,
Guille .aveuk et Fromont le sené ,
Atout .xx .m chevaliers adoubés ;
Desci en l 'ost ne se sont aresté .
La veïssiés maint chevalier verser ;
Begon en donnent le los li baceler 
De bien ferir et de lance porter .
Leur escief font partir et deviser ,
Begue donna le sien ,ki mout fut ber .
Vers Flandres tournent pour le terre gaster ,
Et Flamenc vinrent au roy merchi crier :
«Hé !gentieus roys ,aiiés de nous pité ,
«Que ne nous faites nostre terre gaster !»
Mais ainc ne porent au roy merchi trouver .
Devant le roy en sont venu ester .
Begue li dus ,qui mout fist a loer ,
Et dist au roy :«Tout çou laiiés ester !
«Qui merchi crie il le doit bien trouver :
«Dieus le commande ki tout a a sauver .»
Dont dient tout :«Ychils estera ber ,
«Et s 'il est saiges il peut assés donner .»
La trieve donnent et si font pais fremer .
Adont parolle Garins li gentieus ber :
«Sire ,»fait il ,«a vous me veul clamer :
«Roys Anseys me veut deshireter ;
«Ma terre tient ke deuïsse garder .
«Nel deüssiés souffrir ne endurer :
«A vous en doit li drois fiés retourner ,
«En toutes cours garandir le devés .
—Faites le bien ,sire ,»che dist Hardrés .
«Pour coi feriés vo gent arier tourner ?
«Alons a Mès dont j 'oie Garin parler .
«Quant i serons faites le roy mander 
«Qu 'il laist vo terre ,n 'i ait soing d 'arester ;
«Et s 'il nel fait ,mais m 'en volras tourner ,
«Si aras fait tout jus la tour verser .»
Et dist li rois :«Si com vous commandés .»
A itant font les grans os arouter ,
A Fromondin font l 'ensaigne porter ;
Mout en sont lié chil legier baceler .
Ensanble en vont ,cui qu 'en doie peser ,
A Mès en vinrent droit a .j .ajourner ;
Dont fissent trés et pavillons lever ;
Lor mesaigiers font en la vile entrer 
Parler au roy ,k 'il le cuident trouver .
En la vile entrent li mesaige Pepin 
Parler au roy se le pevent veïr .
Parla premiers Hardrés au poil flouri :
«Nostre empereres ,»fait il ,«m 'envoie chi ;
«Des fiés le roi estes a tort saisi :
«Par moi vous mande ,ke vous veés ychi ,
«Que li rendés sa terre et son paiis .
—J 'en parlerai ,sire ,»dist Anseys .
—Vous ferés bien ,sire ,»Hardrés a dit ,
«Car bien sachiés qu 'en poroit estre pis .»
Anseys fait la gent a lui venir :
«Consilliés moi ,signeur baron ,»fait il ,
«Bien sai ke tieng a tort le fief Pepin ,
«Et si nel puis contre lui garentir .
«K 'en loés vous ,franc chevalier gentil ?
—Rendés li ,sire ,pour Dieu ki ne menti ;
«Si ert a pais li terre et li paiis .»
A ces paroles ont fait Garin venir ,
Si li rendi quan k 'il y dut tenir .
Quant çou ot fait n 'en demoura enki ,
Ançois s 'en va arier en son paiis .
Chi vous lairons .j .poi del roy Pepin ,
Si vous dirons del riche roy Tieri :
Moriane ot et Val—parfonde ausi .
Li .iiij .roy sont en sa terre mis ,
Toute li gastent sa terre et son paiis ;
Il prent consel comment pora garir .
Ses mesaigiers envoia a Pepin ,
Joffroy ,Gautier et conte Bauduïn ;
De Val—parfonde se sont en France mis ;
Ainc ne finerent si vinrent a Clugny ;
Illeuk demandent nouveles de Pepin ;
On leur ensaigne a Lengres ,la fort cit ,
La tient sa court ,ainc hons si grant ne vit :
Begue y est et ses freres Garins ,
Hardrés ,Fromons ,Guillaumes li marchis .
Es les mesaiges ki vinrent a Pepin .
Premiers parla Joffrois li fieus Gaudin ,
Que bien l 'oïrent Mansiel et Angevin ,
Et Loherenc ,Baivier et Poitevin .
Chieus Damedieu ki de l 'aige fist vin 
Quant sist as noces de Saint Archedeclin ...
