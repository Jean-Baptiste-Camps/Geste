A ceste estoire dire me plest entendre 
Ou l en puet molt sens et essenple prendre 
Si vueil un pou de m escience espendre 
Por ce que cil si fet trop a reprendre 
Qui set le sens et ne le veut aprendre 
Car sens reponz ce vos di sanz mesprendre 
Senble le feu que l en cuevre de cendre 
Qui desoz art et flanbe ne puet rendre 
Et por ice dirai sanz plus atendre 
Del plus preudome qui fust puis Alixandre 
Tres bien le sevent li gregnor et li mendre 
Por ce fet mieuz la chancon a entandre 
Qu ele est de haute estoire 
Ceste chancon seignor dont je vos di 
Si est l estoire del preu conte Aymeri 
Cil de Nerbone au coraje hardi 
Qui tante poine en sa vie sofri 
Et vers paiens tant grant estor forni 
Crestiente essauca et cheri 
Car bien savons que tant com il vesqui 
Ne trova il Persant ne Arabi 
Qu il ne feist venir a sa merci 
En plusors leus avez sovant oi 
Que la lingnee qui issi d Aymeri 
Puis que Dex ot cestui mont establi 
Telle lingnee de nul home n issi 
Ne tant preudome ce sachiez bien de fi 
Com de cest conte seignor que ge vos di 
Bien ait la dame quel porta et norri 
Car tuit en furent li pais repleni 
Et tuit li leu ce set en bien de fi 
Ou Damedeu et si saint sont servi 
Bien soit de l eure que tel home nasqui 
Tantes proeces sont issues de lui 
Que nel diroie en un mois aconpli 
De ses bontez ont li plusor oi 
Puis que l ot Charles de Nerbone sessi 
Mien escient tandis com il vesqui 
Ne fu sanz guerre . j . seul an aconpli 
Et Damedeu tel loier l en rendi 
Que en la fin s amor en deservi 
Ce fu haute deserte 
Por voir vos di q an iceste chancon 
Puet en assez trover sens et reson 
Que jadis fu Aymeris tant prodon 
Et en sa vie fist tant bien ce savon 
Q an doit ses fez tenir a fin sermon 
Nes doit oir coarz ne mauves hon 
Ne losangiers ne ribaus ne garcon 
Car des mauves ne vient se honte non 
Oir la doivent chevalier et baron 
Et conte et roi et cil de bon renon 
Et bone gent qui entendent reson 
En abaie et en religion 
Doit en oir d Aymeri la chancon 
Ja ne la doit deffandre sages hon 
Car en toz tans escouter la doit on 
Et en caresme et en tote sesson 
De lui ne puet nus dire se bien non 
Ne del lingnaje qui issi del baron 
N oi l en onques dire mauves renon 
Veritez est en escrit le trovon 
Que d Aymeri et del fort roi Charlon 
Doivent mis estre en estoire li non 
Car par ces . ij . de verte le savon 
Fu deffandue a force et a bandon 
Crestiente entor et environ 
Se cil ne fusent de verte le dison 
Tornee fust tote a perdicion 
Crestiente et la loi que tenon 
Q an n i creust Jesu Crist et son non 
Mes tant fu Charles en sa vie prodon 
Fiers et puisanz et de si grant renon 
Que . vij . rois ot en sa subjection 
Qui tuit tenoient de lui lor region 
Et l en servoient a coite d esperon 
Par mainte foiz chante vos en a l on 
Que maint pais maint chastel maint donjon 
Conquist rois Charles a force et a bandon 
Maint Sarrazin et maint paien felon 
Fist il livrer a grant destrucion 
Onques nul jor paien ne Esclavon 
N orent vers lui longue deffansion 
Jusqu a ceu jor que Rollant le baron 
Et Olivier son vaillant conpagnon 
Perdi li rois par la grant traison 
Que Ganes fist en guise de felon 
Qui les vendi au roi Marsilion 
Et les . xx . mile q an dit en la chancon 
Qui furent mort par si grant mesprison 
En la terre d Espangne 
Preudom fu Charles a la barbe florie 
Grans vertuz fist Dex por lui en sa vie 
Dont vos avez mainte chancon oie 
Ne trova home de si grant seignorie 
Ne amirant ne roi de paiennie 
S il ot vers lui ne guerre ne anvie 
Qu il n essillast sanz nule garantie 
Ou occist en bataille fornie 
Nel pot guerir chastel ne tor entie 
Mainte miracle li fist Dex en sa vie 
Qant en Espangne ala en ost banie 
O il mena si grant chevalerie 
Et tant de gent conbatant et hardi 
Prise ot Barbastre et Nobles ot sessi 
Et ot conquise la cite de Lerie 
Bien eust lors sa besongne fornie 
Tote la terre fust en sa conmendie 
De tote Espangne et de tote Persie 
Eust il lors tote la seignorie 
Se ne fust Ganes qui par tel felonnie 
Vandi Rollant a la chiere hardie 
Et Olivier et l autre conpangnie 
Q an Rancevax furent mort par envie 
Qant le sot Charles a la barbe florie 
Tel duel en ot que n est hom qui le die 
Mes apres ce . iij . jorz ne tarja mie 
Que il vencha sa riche baronnie 
Car sus Marsile asenbla s ost banie 
S ocistrent tant de la gent paiennie 
Coverte en fu plus de liue et demie 
Toute la voie et la place vestie 
Si en chacierent par molt fiere aatie 
Marsilion et sa gent maleie 
Puis revint Charles vers France la garnie 
Iriez et tristes de ce ne doutez mie 
Francois reperent chascuns molt se gramie 
Bien senblent gent qui molt soit traveillie 
Charles chevauche derriers sa conpangnie 
Desoz lui ot . j . mulet de Sulie 
Des . xij . pers fet chiere molt marrie 
Et por lor ames Jesu Crist forment prie 
Que il les mete en pardurable vie 
Biaus nies dist il vostre ame soit garie 
En paradis coronnee et florie 
Que dirai ore en France la garnie 
A Saint Denis en la mestre abaie 
La troverai la grant chevalerie 
Demanderont de la grant baronnie 
Que en Espangne menai par aatie 
Que dirai ge dame sainte Marie 
Fors q an Espangne est morte et enfoie 
Sire dist Naimes ne dites tel folie 
Le duel que faites ne vos valt une alie 
Mort sont li conte nes recoverroiz mie 
Ce a fait Ganes que li cors maudie 
Voire dist Charles bien a France honnie 
 . IIIIc . anz et plus apres ma vie 
De la venchance sera chancon oie 
Atant le lessent s ont lor voie acoillie 
Charles et sa conpangne 
Granz fu li duels que vos m oez conter 
Que demenoient li baron et li per 
A tant de gent com il pot ramener 
S en reperoit Charlemaine li ber 
Nostre emperere a un pui devaler 
Si com il dut . j . haut tertre monter 
Par devers destre se prist a regarder 
Entre . ij . roches pres d un regort de mer 
Desus un pui vit une vile ester 
Que Sarrazin i orent fet fermer 
Molt bien fu close de mur et de piler 
Onques plus fort ne vit hom conpasser 
Virent l arbroie contre le vent brenler 
D is et d aubors q an i ot fet planter 
Plus biau deduit ne pot nus regarder 
 . XX . tors i ot fetes de liois cler 
Et une en mi qui molt fist a loer 
N a home el mont tant sache deviser 
N i covenist . j . jor d este user 
S il voloit bien tote l uevre aconter 
Que paien firent en cele tor fonder 
Les creniax firent tout a plon sceler 
Jusqu as batailles ot . j . ars que giter 
Sus as estages del pales principer 
Ot . j . pomel de fin or d outremer 
Un escharbocle i orent fet fermer 
Qui flanbeoit et reluisoit molt cler 
Com li solauz qui au main doit lever 
Par nuit oscure sanz menconge conter 
De . iiij . liues le puet en esgarder 
Dautre part est la greve de la mer 
D autre part Aude qui molt puet raviner 
Qui lor amoine qanqu il sevent penser 
A granz dromonz qui la font arriver 
Font marcheant les granz avoirs porter 
Dont la cite font si bien rasazer 
Que riens n i faut q an sache deviser 
Qui mestier ait a cors d ome ennorer 
La cite prent li rois a esgarder 
Dedanz son cuer forment a goloser 
Son dru Naimon en prist a apeler 
Biaus sire Naimes ce dist Charles li ber 
Dites moi tost nel me devez celer 
Qui est tel vile qui tant fet a loer 
Cil qui la tient se puet tres bien vanter 
Q an tot le mont ce cuit je n a sa per 
Ne crient voisin qui le puise grever 
Mes par l apostre que l en doit aorer 
Cil qui en France s en vodront retorner 
Parmi ces portes les covendra paser 
Car ge vos di tout por voir sanz fauser 
Que la cite vodre ge conquester 
Ainz que m en aille en France 
Naimes entant Charlemaine le roi 
Qui ses barons a mis en tel effroi 
Il li a dit belement en recoi 
Sire fet il par Deu merveilles oi 
Ne vi mes home plain de si grant desroi 
Mes bien sachiez par la foi que vos doi 
S avoir volez la cite que ci voi 
Onques si chiere n achetastes ce croi 
Qu il n a si fort jusqu au val de Martroi 
Ne crient asaut perriere ne berefroi 
Cil que la tient a leianz avec soi 
 . XXm Turs qui moinent grant boufoi 
Si a chascuns et armes et conroi 
Ne doutent siege vaillisant . j . baloi 
Et tuit nostre home sont si las par moi foi 
Que une fame ne valent pas li troi 
N avez baron prince conte ne roi 
Qui ait talant d asaut ne de tornoi 
N il n ont destrier ne mur ne palefroi 
Qui au besong vausist ne ce ne coi 
Car n ont mengie fors que fuerre et herboi 
Si n avez home nesun si com ge croi 
Qui puist porter ne armes ne conroi 
Tant ont eu de travail et d ennoi 
Droiz enperere ge le di endroit moi 
Que ge voudroie estre foi que vos doi 
El regne de Baiviere 
Quant Charlemaine ot Naimon escoute 
De mautalant a tout le sens mue 
Si li respont iriez comme sengler 
Biaus sire Naimes or n en soit plus parle 
Que foi que doi au roi de majeste 
Je n enterrai en France le regne 
Jusque je aie conquise la cite 
Alez vos en se il vos vient a gre 
Mes par la foi que doi saint Ennore 
Qui que s en aut sachiez je remendre 
Sire dist Naimes merci por amor De 
Aiez pitie de ce vostre barne 
Que tant avez traveillie et pene 
Leissiez biaus sire ester ceste cite 
Ja ne l avroiz nul jor de vostre ae 
Se Dex n i fait vertuz par sa bonte 
Si vos dirai de ce la verite 
Paien vos ont de sans contrepase 
Lor chemin ont desoz terre cheve 
Molt tost s en sont par ileques ale 
En Sarragoce se il lor vient a gre 
Et a Tolose ont lor chemin ferre 
Et a Orenge qui tant a de fierte 
Dont tost avroient le secors amene 
S aviez ore asise la cite 
Charles l antant tout a le sans mue 
Naimon apele si li a demende 
Biaus sire Naimes com a non la cite 
Sire fet il ja ne vos ert cele 
Nerbone a non c est fine verite 
Car ge l ai bien enquis et demende 
N a en cest mont si riche fermete 
Plus de . xx . toises ont li fose de le 
Et autretant sont en parfont cheve 
Li floz de mer cort parmi le fosse 
Aude la grant sachiez de verite 
A tot entor le mur avironne 
Par ilec vienent li grant dromont ferre 
Et les galies plaines de richete 
Dont cil sont riche de la bone cite 
Qant de la porte ont le clavel ferme 
Et li portiers a sus le pont leve 
Lors puent estre tres bien aseure 
Qu il ne redoutent home de mere ne 
Ne les prandroit toute crestiente 
Charles l antant s en a un ris gite 
He Dex aie com est bien encontre 
Ce dist li rois au coraje adure 
Est ce Nerbone dont l en m a tant conte 
Qui toute Espangne sormonte de fierte 
Qant oi pris Nobles et retenu Forre 
Lors mist ses gardes en iceste cite 
Que il la dut garder a sauvete 
Sire dist Naimes par foi c est verite 
Mes Sarrazin n orent pas oublie 
Puis que il virent Rollant de ci torne 
Si s asenblerent li cuvert deffae 
Si rasaillirent ceste grant fermete 
Et si l asistrent environ de tot le 
Mainte perriere i orent amene 
Tant asaillirent li gloton parjure 
Q an mains d un mois sessirent la cite 
Si furent tuit cil dedanz desmenbre 
Or ont puis tant paien fait et ouvre 
Que refait ont les murs qu erent casse 
Et tot entor li fose repare 
Aparfondi sont molt et releve 
Charles l entant tot a le sens mue 
Naimes dist il qui tient la fermete 
En non Deu sire ja ne vos ert cele 
Rois Baufumez et li rois Desrames 
Et Agolans et Dromons li barbes 
Et avec aus . xxm paien arme 
Qui Deu ne croient le roi de majeste 
Ne sa mere hautisme 
Dist l enperere Tendroiz la vos de moi 
Sire dist Naimes nanil en moie foi 
Car trop sont plain d orgueil et de bofoi 
Si ne vos prisent vaillisant . j . baloi 
Ainz que l aiez par la foi que vos doi 
I seroiz vos . j . an si com ge croi 
Naimes dist Charles foi que doi Deu le roi 
Ainz que m en parte lor ferai tel tornoi 
Ne les garra ne haut mur ne berfroi 
Ainz que ge aille en France ou aler doi 
Vodrai enz metre la crestienne loi 
Un de mes pers la lesserai ce croi 
Qui m en rendra servise 
Charles li rois fu molt de grant coraje 
La cite voit et l ancien estage 
C a force tienent li Sarrazin aufaje 
Lors s apansa de merveillex barnaje 
C a un des pers qu iert de grant vaselaje 
Donra la vile et le mestre menaje 
Qui gardera la terre et le rivaje 
Si l an fera feaute et omaje 
Il en apele . j . conte de paraje 
Dreues ot non molt le tint l en a saje 
Qant l a veu Charles au fier visaje 
Gentement l aresonne 
Venez avant Dreues de Mondidier 
Vos fustes fiz de gentil chevalier 
Si vos doit en amer et tenir chier 
Tenez Nerbone a vos la veil lesier 
Toute la terre avroiz a jostissier 
De Nerbonois deci a Montpellier 
Quant cil l antant si se prist a irier 
Sire fet il mie ne vos en quier 
Li vis deables la puise trebuchier 
Foi que doi vos aincois . j . mois entier 
Vodrai ge estre en mon pais arrier 
La me ferai cousteir et bangnier 
Car toz sui las ne me puis preu aidier 
S avroie molt de repos grant mestier 
Droiz enperere a celer nel vos quier 
Je n ai roncin palefroi ne destrier 
Qui mestier ait ne mes a escorchier 
Et ge meismes pres a d un an entier 
Ne jui . iij . nuiz sanz mon hauberc doblier 
Ne ne finai d errer ne d ostoier 
Et de mon cors pener et traveillier 
Or me roffrez Nerbone a jostissier 
Que encor tienent de paiens . xx . millier 
Donez la autre enperere au vis fier 
Car ge n en ai que faire 
Dist l enperere a la barbe florie 
Venez avant Richart de Normendie 
Vos estes dus de molt grant seignorie 
Si estes plains de grant chevalerie 
Tenez Nerbone prenez en la baillie 
De moi tendroiz ceste terre garnie 
Ja tant com puisse el cors avoir la vie 
N en perdroie vos vaillisant une alie 
Qant cil l antant durement s en gramie 
Sire fet il vos parlez de folie 
Tant ai este en la terre haie 
Que tote en ai la char tainte et blemie 
Car puis que ving entre gent paiennie 
Ne fui . vij . jorz sanz ma broine vestie 
Mes par l apostre que l en requiert et prie 
Se g estoie ore arriers en Normendie 
Ja en Espangne n avroie menentie 
Ne de Nerbone n avroie seignorie 
Donez la autre car ge ne la quier mie 
De mau feu soit ele arse 
Li enperere tint molt le chief enclin 
Por ces . iij . contes qui si sont de fier lin 
Qui se refussent Nerbone tot en fin 
Il en apele Hoel de Costentin 
Haut chevalier et cont palatin 
Venez avant gentis cuens de franc lin 
Tenez Nerbone et le palais marbrin 
A vos seront mil chevalier enclin 
Ja se Deu plest qui de l eve fist vin 
Ne l avront mes paien ne Sarrazin 
Qant cil l antant si li respont enclin 
Droiz enperere foi que doi saint Martin 
Ja Nerbonois ne n avront a voisin 
Tant ai porte mon hauberc doblentin 
Et couchie tart et leve par matin 
Le cors ai taint par desoz mon hermin 
Or me roffrez Nerbone et son train 
Que encor tienent . xx . mile Sarrazin 
Qui ne vos doutent vaillisant . j . ferlin 
Qui me donroit tot le tresor Pepin 
Ne tandroie Nerbone 
Charles li rois fu en grant sopecon 
Qant si li faillent si conte et si baron 
Il en apele Girart de Rosillon 
Venez avant dist li rois gentis hon 
Tenez Nerbone je vos en faiz le don 
De moi tendroiz ceste terre environ 
Qant cil l antant si bessa le menton 
Puis li respont belement sanz tancon 
Droiz enperere vos parlez en pardon 
Bien a un an et plus bien le savon 
Que nos venimes en ceste region 
Puis ne jui guieres en sale n en meson 
Fors par ces chans dedanz mon paveillon 
Toz jorz vestu mon hauberc fremillon 
Par chaut par froit et en tote sesson 
Vos al servi a coite d esperon 
La char en ai tainte comme charbon 
Or me roffrez Nerbone et le roion 
Que encor tienent . xx . mil paien felon 
Qui ne vos doutent la monte d un bouton 
A autre fetes de Nerbone le don 
N i remandroie por tot l or Salemon 
Assez ai aillors terre 
Iriez fu Charles a la fiere personne 
Qant tuit refussent la cite de Nerbone 
Le duc Huedon apres en aresonne 
Venez avant sire dus de Borgongne 
Si recevez la cite de Nerbone 
Sire fet il ja ne la m abandone 
Ne m aime pas qui de ce m aresonne 
J ai tele terre qui molt est bele et bonne 
Si me fet guerre . j . cuens d outre Seonne 
Ja a passe de ma terre la bone 
Plus m a tolu que ne vaut Terasconne 
Li mes m en vindrent ier matin devant nonne 
Or m en irai cele part sanz essone 
S acquiterai mes marches 
En Charlemaine nen ot que airier 
Qant si li faillent si baron chevalier 
Il en apele de Danemarche Ogier 
Venez avant dist Charles au vis fier 
Tenez Nerbone vos la veil ge lessier 
Ne la puis mieuz a nului enploier 
De moi avroiz la terre a jostissier 
Qant cil l antant le sans cuide changier 
Sire fet il mie ne vos en quier 
Assez ai terre je ne la veil changier 
Traveilliez sui si me veil aessier 
En Danemarche se g i puis reperier 
Ja de Nerbone ne me quier enchargier 
Donez la autre a cui ele ait mestier 
Car ge n i puis entendre 
Molt fu li rois corrociez et pansis 
Qant de Nerbone li est chascuns eschis 
Il en apele Salemon le marchis 
Venez avant frans chevaliers gentis 
Tenez Nerbone et le pales votis 
De moi tandroiz la terre et le pais 
Qant cil l antant si enbronche le vis 
Puis li respont com hom mautalantis 
Droiz enperere par le cors saint Denis 
Ce ne sera jusqu au jor del jois 
Que ci demeure en Nerbone entrepris 
Ainz m en irai arrier en mon pais 
S en remenrai mes chevaliers de pris 
Mes molt petit m en est ce vos plevis 
Ce poise moi de ceus qui sont ocis 
Les ames d eus soient en paradis 
Car recovrer nes puis ce m est avis 
Mes d une rien poez estre toz fis 
Que ja Nerbone ne tendrai . xv . dis 
Donez la autre enperere gentis 
Car ja ne sera moie 
Plains fu li rois de molt fier mautalant 
Qant si li faillent si home plus puisant 
Il en apele Gondebuef l Alemant 
Venez avant franc chevalier vaillant 
Tenez Nerbone recevez en le gant 
Qant cil l oi n ot de chanter talant 
Il li respont hautement en oiant 
Droiz enperere merveille dites grant 
Plus a d un an par le mien escient 
Que ge ne vi ne fame ne enfant 
Del retorner sui forment desirant 
Car en Espangne ai sofert poine grant 
Ne me puis mes aidier ne tant ne qant 
De toz mes homes n ai pas de remenant 
La tierce part s en ai le cuer dolant 
Toz les ont morz Sarrazin et Persant 
Si n en remeng palefroi n auferrant 
Qui tuit ne soient lasse et recreant 
Or m alez ci Nerbone presantant 
Dont vos encore n avez vaillant . j . gant 
Mes par l apostre que quierent peneant 
Ja ne l avrai nul jor de mon vivant 
Donez la autre au maufe la conment 
Ja la claim tote quite 
Avant venez dus Naimes de Baiviere 
Dist l enperere a la hardie chiere 
Au besong m est vostre ensengne premiere 
La vostre aide doi ge avoir molt chiere 
Onques vers moi ne fustes jor boisiere 
Tenez Nerbone et tote la costiere 
Tote la cit et la grant tor pleniere 
Tandroiz de moi de ci a Porte Aigiere 
Ja se Deu plest cele gent aversiere 
N en tandront mes vaillisant une osiere 
Naimes l antant si dist parole fiere 
Droiz enperere ne m en fetes proiere 
Raler m en veil en mon pais arriere 
Puis que j issi del regne de Baiviere 
Ne jui un mois sanz ma broine dobliere 
L espee ceinte et lacie la coifiere 
Morte est ma gent que j avoie molt chiere 
De trois . c . homes c avoie a ma baniere 
N en ai pas . c . qui ne soient en biere 
Toz les ont morz cele gent pautoniere 
Or m ofrez ci ceste cite pleniere 
Mes bien vos di que en nule maniere 
Ne la prandrai por nul qui m en requiere 
Donez la autre cui ele mieuz afiere 
Car ja ne sera moie 
Venez avant Anseis de Cartage 
Tenez Nerbone et le mestre menaje 
Chevaliers estes esprovez de coraje 
Si garderoiz le port et le rivaje 
Que n i arivent la pute gent sauvaje 
Se vos asient li Sarrazin aufage 
Qu il vos en facent contraire ne domaje 
Si m envoiez querre par . j . mesaje 
Ja ne lerai por vent ne por orage 
Ne vos secorre a mon riche barnaje 
Qant cil l antant a pou d ire n enrage 
Droiz enperere je n en ai nul corage 
Que ge remengne en la terre sauvaje 
Foi que doi vos ge feroie folaje 
Se guerpisoie ma terre et mon menaje 
Ou ge ne truis qui me face domaje 
Bien diroit en c avrois el cors la rage 
Se an Nerbone prenoie mon estaje 
Ausin seroie come li oisiaus en cage 
Maudite soit la terre 
Nostre enperere se prist a dementer 
Et son neveu Rollant a regreter 
Et ses barons que tant soloit amer 
Biaus nies dist Charles com mar vos vi finer 
Ne porrai mes tel ami recovrer 
Ne sai en cui me porrai mes fier 
A ce besong le puis bien esprover 
Ainsi dist Charles ou il n ot c airer 
Puis reconmence Nerbone a presanter 
Si la roffri a Doon de Valcler 
Et a Girart de Vienne le ber 
Mes n i a nul qui l en veille escouter 
Tant fort redoutent les paiens d otremer 
Dolant fu Charles qant lor ot refusser 
Car ne set mes cui la doie doner 
Fors a Hernaut qui molt fet a loer 
Le gentil conte de Biaulande sor mer 
Celui en prist Charles a apeler 
Si li offri Nerbone 
Biaus sire Hernaus dist Charles au vis fier 
Prenez Nerbone je vos en veil proier 
Par tel covant com vos m orroiz noncier 
Se vos assaillent li paien aversier 
Secorrai vos o moi maint chevalier 
En non Deu sire dist Hernaut le guerrier 
Vieuz sui et freilles ne me puis mes aidier 
Ne porter armes ne monter sor destrier 
De mener guerre n avroie mes mestier 
Por ce nen os si grant fes enchargier 
Car qui avra Nerbone a jostissier 
Maint fort assaut et maint estor plenier 
Li covendra maintes foiz essaier 
A un danzel fort et juenne et legier 
Vos covendroit la cite a baillier 
Qui bien poist sofrir le guerroier 
Et les paiens confondre et essillier 
Et mater les au fer et a l acier 
Tex hom si doit Nerbone jostissier 
Se hom ne l a ja celer nel vos quier 
Qui soit puisans et de lingnaje fier 
Ja ne tandra la terre 
Qant ce voit Charles que tuit li sont failli 
Ne vellent estre de Nerbone sessi 
Forment regrete Rollant son chier ami 
Et Olivier son conpangnon hardi 
Et les barons que Ganelons trai 
Biaus nies fist il cil Dex qui ne menti 
Ait de vostre ame et pitie et merci 
Et des barons qui por lui sont feni 
Se fussiez vis tres bien le sai de fi 
Ne remeinsist mie Nerbone ainsi 
Puis que mort sont li mien verai ami 
Crestiente n a mes nul bon ami 
Mes par celui qui de virge nasqui 
Ne partirai mes de cest siege ci 
Tant com paien en esteront sessi 
Seignor baron vos qui m avez servi 
Ralez vos en de verte le vos di 
En vos pais ou vos fustes norri 
Que par ce Deu qui onques ne menti 
Puis que je voi que tuit m estes failli 
Qui que s en aut je remendrai ici 
Si garderai Nerbone 
Seignor baron ce dist Charles li rois 
Ralez vos en Borguignon et Francois 
Et Hennuier Flamenc et Avalois 
Et Angevin Poitevin et Mansois 
Et Loherain Breton et Herupois 
Cil de Berri et tuit li Chanpenois 
Ne cuidiez mie que geu die a gabois 
Et trestoz ceus qui vodront demenois 
Ja n en tendrai . j . seul desor son pois 
Que foi que doi saint Fremin d Aminois 
Je remendrai ici en Nerbonois 
Si garderai Nerbone et le defois 
Foi que doi vos ainz i serai . xx . mois 
Que ge n en aie le pales maginois 
Qant vos vendroiz el pais d Orlenois 
En douce France tot droit en Loonois 
S an vos demende ou est Charles li rois 
Si responez por Deu seignor Francois 
Que le lesastes au siege a Nerbonois 
Mes jugemenz tendrai ci et mes lois 
Cui en fera chose desor son pois 
A moi s en viengne ci clamer demenois 
Car ja aillors ne l en sera fez droiz 
Dex ce a dit Hernaus de Biaulandois 
Com sui iriez glorieus sire rois 
De mon seignor que voi en tex effrois 
Onques ce croi ne fu mes si destroiz 
Molt sui honniz se ge de ci m en vois 
Se ne li faz sa volente aincois 
Ja ai ge un fil qui preuz est et cortois 
Novelement a porte ses conrois 
N a pas encore . ij . anz et . iiij . mois 
Que l adouba Girars de Viennois 
S or voloit prendre en garde Nerbonois 
Bien porroit dire Charlemaine li rois 
Qu il n avroit tel de ci en Vermendois 
Por maintenir ses marches 
Devant Charlon en est Hernaus venuz 
Si l en apele com hom aperceuz 
Droiz enperere ne soiez esperduz 
Ne devez estre de rien si irascu 
Se cist domajes vos est ore avenuz 
De voz barons que vos avez perduz 
N estes por ce ne morz ne recreuz 
Encore est Dex plains de molt granz vertuz 
Par cui seroiz aidiez et secoruz 
Se ge ne fusse si vieuz et si chenuz 
Par moi fust bien cist pais maintenuz 
De vos eusse toz les fiez receuz 
Ja longuement n en fust li plez tenuz 
Mes j ai . j . fil qui fiers est et menbruz 
Chevaliers est hardiz et esleuz 
Si fetes tant que il soit vostre druz 
Je croi en Deu qui el ciel fet vertuz 
Par lui ert bien li pais maintenuz 
Et vers paiens tensez et defanduz 
Dex ce dist Charles car fust il or venuz 
Onques n oi si grant joie 
Li cuens Hernaus ne s est pas arestez 
A Aymeri son fil en est alez 
Si l en apele com ja oir porrez 
Aymeriz fiz Dex te croisse bontez 
Se Dex donoit li rois de majestez 
Q ancor fussiez essauciez et levez 
Liez en seroie et tes fiers parentez 
Dist Aymeris Et por coi dit l avez 
En non Deu fiz jeu te dirai assez 
Nostre enperere qui tant a de fiertez 
Par moi vos mende que a lui en venez 
Doner vos veut ce est la veritez 
Tot Nerbonois et les granz fermetez 
Biaus fiz por Deu qui en croiz fu penez 
S il la vos done ja ne la refusez 
Car se tant fetes que la cite prenez 
Bien sai q ancore seroiz riches clamez 
Dist Aymeris Dex en soit aorez 
Biaus sire pere orendroit m i menez 
Que par les sainz que Dex a plus amez 
Je ne vodroie por l or de . x . citez 
C uns autres hom fust de l ennor chasez 
Car se Dex done que j en soie fievez 
Molt chier vendre as paiens desfaez 
La mort Rollant qui tant fu redotez 
Bien puent dire q an mal an sont entre 
N en remendra nus dec a Balesguez 
Se il n en est bautisiez et levez 
Ou par treu n en est a moi tensez 
Se ge vif tant q an l ennor soie entrez 
Tote perdront Espangne 
Devant le roi vint Hernaus li gentis 
Qui encor fu molt dolanz et pansis 
Avant se trest li vaillanz Aymeris 
N ot plus bel home en . xiiij . pais 
Biaus fu a droit parcreuz et forniz 
Le regart fier cler et riant le vis 
Simples et douz fu envers ses amis 
Et fel et fiers contre ses ennemis 
Forment l esgardent prince et conte et marchis 
Et li vasauz fu sage et bien apris 
Qant vit le roi ne fu mie esbahiz 
Ainz que li rois l eust a reson mis 
Le salua gentement Aymeris 
Cil Damedex qui maint en paradis 
Il saut et gart le roi de Saint Denis 
Et toz ses homes si com ges voi assis 
Et il confonde ses mortieus enemis 
Entandez moi enperere gentis 
Otroiez moi Nerbone et le pais 
Ce dont n a cure ne prince ne marchis 
Tant fort redotent paiens et Arrabis 
Donez la moi enperere gentis 
Girars l entant s en a gite . j . ris 
Puis respondi l enperere au fier vis 
Por les sainz Deu est ce dont Aymeris 
Aymeriet por le cors saint Denis 
Vodras tu estre des ore mes amis 
Ne te menbre il de l eure ne des dis 
Qant en Vienne estoit Girars assis 
En la forest avoie le porc pris 
La me sorprist dans Girars li marchis 
Et tu meismes armez o lui venis 
Tant fus vers moi fiers et mautalentis 
S il te creust n en eschapase vis 
Ne remest pas en toi ne fui ocis 
Foi que doi vos sire dist Aymeris 
De tel cuer sui et esterai toz dis 
Ja n amerai nul jor mes ennemis 
Mes bien savez trop aviez mespris 
Qant a mon oncle toliez son pais 
Foi que doi vos enperere au fier vis 
Tant com vodroiz je serai vostre amis 
Et qant vodroiz par le cors saint Denis 
Je reserai de vostre amor eschis 
De terre n ai vaillant . ij . parisis 
Qant Deu plera le roi de paradis 
Je ravrai tost plus grant avoir conquis 
Voir dist li rois molt ies preuz et gentis 
En l annor Deu qui en la croiz fu mis 
Te dong Nerbone et trestot le pais 
Par tel covant la pranz biax douz amis 
Que Damedex qui pardon fist Longis 
Te doint vitoire contre tes ennemis 
Dex vos en oie sire dist Aymeris 
Qui me croise barnaje 
Dist l enperere Ore esta gentement 
De mon duel ai molt grant alegement 
Puis q Aymeris tendra le chasement 
De Nerbonois et l annor qui apant 
Je croi molt bien de fi veraiement 
Q an mal en sont entre paienne gent 
Aymeri frere molt as grant hardement 
Mes de l avoir n as tu mie granment 
Avoir covient plante d or et d argent 
Fain et avoinne char et vin et froment 
Et maint destrier et maint bon garnement 
Qui veut tenir si riche chasement 
Comme au seignor cui Nerbonois apant 
Dex aidiez sire com m esmaiez forment 
Dist Aymeris par le cors saint Climent 
N est encor Dex la sus el firmament 
Qui est puisanz toz jorz sanz finement 
Je croi en lui molt bien veraiement 
Qu il m aidera ce cuit prochienement 
Je sui encore bachelers de jovant 
Si m eist Dex qui ne faut ne ne ment 
Se de l avoir ont la paienne gent 
Nos en avrons par le mien escient 
Qant Charlemaine cele parole entant 
Molt par en ot grant joie 
Aymeri frere dist Charles au vis fier 
Gentis hom sire ne vos chaut d esmaier 
Ne vos faudre tant com vos puise aidier 
Eincois q an France m en doie reperier 
Mil chevaliers ferai o vos lessier 
S avra chascuns et armes et destrier 
Aideront vos qant en avroiz mestier 
As Sarrazins mater et jostissier 
Se vos poez sor paiens gaengnier 
Terre ou avoir ou argent ou or mier 
N en quier avoir vaillisant . j . denier 
Granz merciz sire dist Aymeri le fier 
Ja se Deu plest le verai jostissier 
N orroiz de nos mauves plet renoncier 
Au pie le roi se vait agenoillier 
Qant l en redrece l enperere au vis fier 
Et li a dit oiant maint chevalier 
Aymeris sire ja nel vos quier noier 
Des or vos veil amer et tenir chier 
Seignor dist Charles franc nobile guerrier 
Or m entendez Francois et Berruier 
Le mien panse ne vos doi pas noier 
Molt a grant tans ne me poi leescier 
Puis que perdi Rollant et Olivier 
Et les barons qui me suelent aidier 
Ne poi a joie ne boivre ne mengier 
Savez por coi jeu di franc chevalier 
Vez Aymeri qui tant fet a proisier 
Ce que geu sant a si noble guerrier 
Me fet grant part de mon duel alegier 
Or si vodroie seu volez otroier 
C une quintaine me feisiez drecier 
Devant Nerbone fermer et atachier 
S iront ferir cil juenne chevalier 
Et bacheler por lor pris essaucier 
Et s Aymeris i veut joster premier 
Por moie amor je l en avrai plus chier 
Se poions tel tornoi commencier 
Que hors issisent cil paien aversier 
Por la quintaine envers nos chalengier 
Foi que doi Deu qui le mont doit jugier 
Li quex que soit i porroit gaengnier 
Dist Aymeris Bien fet a ostroier 
Or s arment dont cil chevalier legier 
Par saint Denis nos irons sanz targier 
Ferir en la quintaine 
Par le conseil que Charles ot done 
Tout por l amor Aymeri le menbre 
Font la quintaine drecier en mi le pre 
Devant la porte assez pres del fosse 
Mes as coarz ne vint guieres a gre 
Cil chevalier furent molt tost arme 
Cil bacheler de novel adoube 
Qui vellent estre d armes plus alose 
La veist en maint destrier ensele 
Et maint escu d or et d argent bande 
Et mainte ensengne maint panoncel ferme 
Li uns prent lance et l autre espie carre 
De bien joster se sont molt acesme 
Charles en a Aymeri apele 
Le fil Hernaut qui tant ot de bonte 
Aymeris sire ore oiez mon panse 
En la quintaine por la moie amiste 
Ferroiz premiers se il vos vient a gre 
Si que vos voient mi prince et mi chase 
Sire fet il a vostre volente 
Qant il dist ce s a il aillors pense 
En son cuer dist coiement a cele 
Ja son lingnaje ne sera reprove 
Q an escu vuit ait son cors esprove 
 . Vc . danziaus a a lui apele 
Qui tuit estoient si dru et si prive 
Et si ami et de son parante 
Et chevalier vaillant et alose 
Baron dist il or soiez bien arme 
Et pres de moi vos tenez tuit serre 
Si en irons devers cele cite 
Se Dex donoit li rois de majeste 
Que hors issisent li paien desfae 
Gardez por riens ne soiez effree 
Car se bien sont feru et encontre 
Tost i avrons tel avoir conqueste 
Dont nos serons menant et asaze 
Et cil responent A vostre volente 
Ne vos faudrons por estre desmenbre 
Isnelement se sont tuit adoube 
De l ost se partent coiement a cele 
Q a ceus de l ost n en ont . j , mot sone 
Tant redouterent Charlon et sa fierte 
Jusqu a Nerbone ne se sont areste 
Enbuchie sont lez . j . gaste fosse 
De l autre part encoste la cite 
Et cil de l ost qui se furent arme 
En la quintaine ont feru et hurte 
Ainsi com Charles l ot dit et commende 
Le jor i ot maint espie tronconne 
Et mainte lance dont li fer sont carre 
Mes Aymeri qui les ot esgarde 
Il ne si home ne se sont remue 
N en la quitaine feru ne boorde 
Qant une piece orent aisi este 
Tele aventure lor a Jesu done 
Que . c . paiens ont ca defors trove 
Qui issu furent de la bone cite 
Por les Francois qu il orent avise 
Qui la quintaine orent fermee el pre 
Mes ne se gardent li gloton desfae 
De ceus qui furent lez le gaste fosse 
S il le seusent sachiez de verite 
Il n en issisent por . j . mui d or conble 
Cuens Aymeris les a bien regarde 
Dist a ses homes Franc chevalier menbre 
La merci Deu bien nos est encontre 
Ce que voloie avons ici trove 
Ce sont paien que tant ai desirre 
Or i parra qui ci avra bonte 
Et qui avra hardement et fierte 
Ferez i bien franc chevalier loe 
C apres ce jor ne nos soit reprove 
Et cil responent Ore avez bien parle 
A ces paroles sont a eus asenble 
Aymeris broche le destrier abrive 
Brandist la hante qui le fer ot carre 
Plus ne lor a ne dit ne sermone 
Fiert le premier que il a encontre 
L escu li perce l auberc li a fause 
Plaine sa lance l a mort acravente 
L ensengne Charle a molt haut escrie 
Or tost as autres mar seront redoute 
De cest premier somes nos delivre 
Et il si firent n i ont plus demore 
Sor paiens fierent par bone volente 
Adont i ot ruiste chaple leve 
Puis que Francois sont as paiens melle 
Maint fort escu veisiez estroe 
Et maint hauberc desrout et despanne 
Et tant vert hiaume fret et escartele 
Tant Sarrazin trebuchie et verse 
Li un sont mort et li autre navre 
Li autre fuient ca et la esgare 
Li mort s acoisent si crient li navre 
Mahomet sire aiez de nos pitie 
Ce sont deable c avons ci encontre 
Qui guerira molt avra bien ovre 
En fuie tornent n i ont plus demore 
Mes Aymeris tint le branc acere 
Cui il consiut tot a son tans use 
Bien a sor aus son hardement prove 
Sor paiens a tant feru et chaple 
De . c . n en sont pas . xl . torne 
Fuiant s en vont vers la grant fermete 
Mes Aymeris au coraje adure 
Les enchaucoit el pong le branc letre 
Desor le pont en a . j . encontre 
Tel li dona qu il l abat el fosse 
Se il ot soif boivre pot a plente 
Dedanz les portes en sont li autre entre 
Qant les ont closes si sont aseure 
Et Aymeris vint le branc entese 
Es portes fiert par molt ruiste fierte 
Nerbone escrie moie est ceste cite 
Fil a putain fel glouton desfae 
Randez moi tost la mestre fermete 
Car Charlemaine m en a le don done 
Se vos nel faites tuit seroiz desmenbre 
Ou ars en feu ou au vant encroe 
Car la cite est moie 
Qant li paien furent mort et vaincu 
Cil qui estoient de la cite issu 
Arrieres tornent Aymeris et si dru 
Bien les ot Charles de sa tante veu 
Comment il sont as paiens conbatu 
Bien sot et vit c Aymeris pas ne fu 
A la quintaine ou li autre ont feru 
Mes as paiens ferir ot entendu 
Grant joie en a li enperere eu 
De ce que si se furent maintenu 
Encontre vait n i a plus atandu 
Contre Aymeri sont li baron venu 
Li rois le voit si li rendi salu 
Aymeris sire com vos est avenu 
As Sarrazins vos estes conbatu 
Ne vos a guieres de mon comment chalu 
Mauvesement m avez covant tenu 
En la quintaine n avez . j . cop feru 
Merci biaus sire li cuens a respondu 
Nel fis por mal foi que doi a Jesu 
Mes trop me fust a grant honte tenu 
Se ge ferisse desore . j . vuit escu 
Mieuz vient que j aie esprove m a vertu 
Sor ces paiens qui s en erent issu 
Si m eist Dex qui en sainte croiz fu 
Ja n amerai Sarrazin mescreu 
A nul jor de ma vie 
De ce c a dit le preuz quenz Aymeris 
Charles li rois s en est volentiers ris 
Lors se desarment li chevalier de pris 
L eve demendent au mengier sont assis 
Des mes qu il orent ne quier fere devis 
Bien sont servis li conte et li marchis 
Et li paien qant se virent sorpris 
Dedanz Nerbone el palais seignoris 
 . IIII . roi furent qui ont lor conseil pris 
Tuit furent frere si com je l ai apris 
Rois Baufumez ot l un non ce m est vis 
Et Agolanz qui fu preuz et gentis 
Et Desramez et Drumanz au fier vis 
Dist l un a l autre Charles nos a asis 
Vez le la fors Mahons nos soit aidis 
D Espangne vient si vait en son pais 
Vers nos est molt fiers et mautalantis 
Par Mahomet s a force somes pris 
Chier nos vandra ses pers qui sont ocis 
Dist Agolanz li vieuz o le fier vis 
Seignor dist il entandez mon avis 
Nos somes . iiij . tuit frere de grant pris 
Se vos volez croire le mien avis 
En Babiloine seront li dui tramis 
A l amirant qui tant est posteis 
Secorra nos de ce soiez toz fis 
Et li dui autre remendront ci tandis 
Si garderont ce pales seignoriz 
Dient li autre Ja n en seroiz desdiz 
Nos en ferons tot a vostre devis 
Tot maintenant que lor conseil ont pris 
Rois Desramez s est a la voie mis 
Et Baufumez o lui tot ademis 
Par une croute dont bien furent apris 
S an sont torne n i ont plus terme quis 
Si vont le secors querre 
Vont s en li mes n i sont plus demorant 
Par desoz terre s en sont torne errant 
Si ont erre par nuit et par jor tant 
De la croute issent lez Orenge la grant 
Qui estoit lor et Nimes par devant 
D eus vos lerons a maufe les commant 
Dirons de Charle l enpereor puissant 
Et d Aymeri le preu conte vaillant 
Qui vers paiens orent grant mautalant 
A un matin par son l aube aparant 
Fist l enperere soner . j . olifant 
Lors s arment tuit chevalier et sergent 
Vont a l asaut dont molt sont desirrant 
Nerbone asaillent et derriere et devant 
Molt se deffandent Sarrazin et Persant 
En la cite nen ot petit ne grant 
Qui ne montast sor les murs maintenant 
Gietent grans pierres li cors Deu les cravant 
Et pieus aguz contreval en lancant 
Cui il consivent il n a de mort garant 
Charles le voit s an ot le cuer dolant 
Il les maudit de Deu onipotant 
Dex vos confonde Sarrazin et Persant 
Vos me tolistes Olivier et Rollant 
Les . xij . pers que ge amoie tant 
Mes par l apostre que quierent peneant 
Ainz que m en aille en France la vaillant 
Vos vendre ge molt chier mon mautalant 
L engigneor en apela Morant 
Et Savari et son frere Jordant 
Fetes moi tost . j . angin fort et grant 
Et ausin haut comme cis murs devant 
Par coi prendrons ce pales reluisant 
De mon avoir vos ferai doner tant 
Que vos seroiz toz jorz riche et menant 
Et cil responent Tot a vostre commant 
Charpanter font les engins maintenant 
Toute jor ovrent jusqu au soleil cochant 
Et tote nuit a lanternes ardant 
Des charpantiers ont mis a l ovre tant 
C au main tenoient les engins en estant 
Vers la cite vont le berfroi traiant 
Desus monterent et archier et sergent 
Qant veu l ont Sarrazin et Persant 
Dist l un a l autre Molt sont Francois sachant 
Or nos amoinent . j . enchantement grant 
Tuit somes mort vaincu et recreant 
Nostre mesaje vont la briche querant 
Eincois c aions secors de l amirant 
Avrons perdu Nerbone 
Charles a fet le berfroit haut lever 
Et pres des murs et conduire et mener 
Et les perrieres fet deseure porter 
Por fere a ceus de la cite giter 
Lors en prist Charles Naimon a apeler 
Naimes biaus sire se le volez greer 
Par tote l ost fetes . j . ban crier 
Que trestuit s arment sanz plus de demorer 
Ja n i remengne sergent ne bacheler 
Ne un ne autre qui armes puist porter 
Que maintenant ne s aillent adouber 
Si les ferons toz a l asaut aler 
Sire dist Naimes bien fet a creanter 
Lors font par l ost cors et tronpes soner 
Dont veisiez ces chevaliers armer 
N i a remes duc ne conte ne per 
Ne escuier sergent ne bacheler 
Ne soit armes por a l asaut aler 
Carles meismes lor prist a escrier 
Franc chevalier hui vos covient pener 
Por l amistie Jesu Crist conquester 
Hui se porront li hardi esprover 
Les engins fetes contre ce mur lever 
Qui porra ainz dedanz Nerbone entrer 
De mon tresor li ferai tant doner 
Com il meismes osera deviser 
Qant il oirent le roi ainsi parler 
Des tantes partent sanz plus de demorer 
De ci as murs n i vodrent arester 
Les engins font pres des murs roeller 
La veisiez ces fiers sergenz monter 
Qant l ont veu Sarrazin et Escler 
Poor ont de lor vie 
A cel assaut ot molt fiere aatie 
Molt avoit Charles bone gent et hardie 
As murs asaillent par molt grant arramie 
Qant c ont veu la pute gent haie 
N i a celui n ait poor de sa vie 
Sor les murs montent de la cite entie 
Gietent granz pieus li cors Deu les maudie 
A noz genz ont mainte teste croisie 
Et enbarre maint hiaume de Pavie 
Francois le voient chascuns molt s engramie 
Mes por ice l asaut ne lessent mie 
Ainz recomencent plus fiere l asaillie 
Les vergiers copent dont bien estoit garnie 
La place entor plus d archiee et demie 
Les fossez enplent par molt grant aatie 
De ci as murs s en vont tuit d acoillie 
L un de picois li autre de congnie 
Fierent as murs ensenble a une hie 
Tost en eussent abatu grant partie 
Qant Charles vint sor . j . mur de Sulie 
Ou qu il les voit hautement lor escrie 
Mar abatez franche gent seignorie 
Je ne vodroie por tot l or de Sulie 
Que abatue feust ne agastie 
La forterece de la cite entie 
Car se Deu plest le fil sainte Marie 
Sanz trebuchier sera prise et sessie 
Par cel apostre que l en requiert et prie 
Ainz i serai . vij . anz a ost banie 
Et menderai por fere vos aie 
L arriere ban de France la garnie 
Ja n i guerront la pute gent haie 
S il ne rendent Nerbone 
Qant ce entandent sergent et chevalier 
Que les hauz murs n oseront pecoier 
Et que l asaut lor covient a lessier 
Sachiez de voir en eus n ot qu airier 
Dist l un a l autre Ci a grant destorbier 
James en France ne porrons reperier 
Ne ne verrons ne enfant ne moillier 
A icest mot se retraient arrier 
Li franc sergent et li franc escuier 
C as murs abatre n oseront plus tochier 
Qant c ont veu li hardi chevalier 
Molt tost se vont armer et haubergier 
Par ire vont l asaut recommencier 
 . XIIII . eschieles ont fet as murs drecier 
Qui tant sont granz c on les puet apoier 
Sor les creniax fermer et atachier 
Et Charlemaine l enperere au vis fier 
Fist le berfroi apres les murs sachier 
Par force i montent et sergent et archier 
Les arbalestes ont li arbalestier 
A col il traient maint fort carel d acier 
Li archier font saietes descochier 
As paiens traient qu il voient arengier 
Desor les murs por les pierres lancier 
Maint en ocient que il font trebuchier 
De sus les murs en la cite arrier 
Qui dont oist Sarrazins gramoier 
Uler et brere et Mahomet huchier 
D une grant liue oist l en le noisier 
Et li Francois ne se vellent targier 
De totes parz font l asaut commencier 
Que ne sorent paien quel part gaitier 
Mes Aymeris qui tant fet a proisier 
Desor toz autres ce puis bien afichier 
Se penoit bien de l asaut enforcier 
A tot . c . homes qui molt l avoient chier 
Fist a la porte . j . fort asaut plenier 
Li . xx . tenoient . xx . granz haches d acier 
Le jor i furent merveillex charpantier 
Car tant i fierent et devant et derrier 
Que les ais font totes fandre et percier 
Et par devant font le flael brisier 
Et cil dedanz ne se porent gaitier 
Que dedanz n entrent li vaillant chevalier 
Mes qui que fust en la qeue derrier 
Cuens Aymeris i est entrez premier 
Lors veisiez Sarrazins destranchier 
L un mort sor l autre verser et trebuchier 
Que ne lor ot lor deffanse mestier 
Fuiant s en vont vers le pales plenier 
A haute voiz commencent a huchier 
Mahomet sire car nos venez aidier 
Vers le pales s en cuident reperier 
Mes ainz qu i fusent li cuivert pautonnier 
En ont ocis Francois plus d un millier 
Qui la veist conte Aymeri aidier 
Paiens ocirre au branc forbi d acier 
Testes et bras et piez et poinz tranchier 
Molt le deust aloser et proisier 
Tant fiert li cuens et avant et arrier 
Et avec lui maint vaillant chevalier 
Que il s en entrent el grant pales plenier 
El mestre estage fet s ensengne drecier 
Cuens Aymeris et au vent baloier 
Charles li rois si l apercut premier 
Naimon apele son mestre conseillier 
Vez sire dus dist Charles au vis fier 
La merci Deu qui tot a a jugier 
Cuens Aymeris s est ja fet herbergier 
Je voi s ensengne la au vant baloier 
Foi que doi Deu le verai jostissier 
Bien doit tenir la terre 
Sus el pales en l estaje plus grant 
Fu Aymeris au coraje vaillant 
Sone son cor hautement en oiant 
Ce senefie qu il est leanz avant 
Qant l enperere entendi l olifant 
En la vile entre a esperon brochant 
Et li baron le vont apres sivant 
D or et d argent troverent leanz tant 
Que plus n en ot ne roi ne amirant 
Et qui vost armes ne destrier auferrant 
Hauberc ou hiaume ou espee luisant 
Assez en pot avoir a son talant 
Dex tant i trovent pain et vin et froment 
Et char salee et de fresche ensement 
La cite ot bien garnie Agolant 
Li rois qui tint le mestre mandement 
Et si troi frere qui furent roi puisant 
Mes li dui furent plus fol et non sachant 
Qu erent remes en Nerbone la grant 
Et Aymeris au coraje vaillant 
Ot ces . ij . pris entre lui et sa gent 
Rendu se furent qant ne porent avant 
Et Aymeris les ot fet maintenant 
Dedanz sa chartre metre sanz nul garant 
Dont puis n isirent en trestot lor vivant 
Et li dui autre puent d ore en avant 
Par loisir querre le secors l amirant 
Car Charlemaine li rois au poil ferrant 
Et Aymeris qui tant ot hardement 
Jurent la nuit el plus haut mandement 
Et lor riche conpangne 
Qant ce ot fet Charlemaine li ber 
Qu il ot Nerbone qui tant fet a loer 
Ce poez croire grant joie en dut mener 
Des sinagogues fist les Mahons oster 
L or et l argent en fist tot esgruner 
A ceus le fist departir et doner 
Qui remendront a la cite garder 
Un biau mostier font fere et conpaser 
Et les autieus beneir et sacrer 
Puis i ont fet establir et poser 
Un arcevesque sanz plus de demorer 
Por Damedeu servir et ennorer 
Si i fist Charles offrir et presanter 
Le chief saint Pol ce dit en sanz fauser 
Qu il fist d Espengne avec lui aporter 
De ce fist il molt que gentis et ber 
Que au mostier a fet messe chanter 
Ainz qu il vosist de Nerbone torner 
Molt grant offrende i fist li rois doner 
Et li baron et li conte et li per 
I vont chascuns s offrende presanter 
Un besant d or o . j . marc d argent cler 
Apres la messe ne vost plus demorer 
Li rois ainz fet tout son oirre aprester 
Lors veisiez ces chevax enseler 
Metre ces frains e ces hernois trouser 
Grant joie font ce sachiez sanz douter 
De ce q an France s en doivent retourner 
Charles li rois n i vost plus sejourner 
Au departir en prist a apeler 
Aymeri de Nerbone 
Charles parole a la fiere vigor 
Aymeri frere molt avez bele tor 
Riche cite biau pales riche ennor 
Dedanz l estage del tans enciennor 
Porroiz menoir a joie et a baudor 
Vitaille avez a vos vivre maint jor 
S avez ceanz maint destrier misodor 
Et bones armes de diverse color 
Haubers et hiaumes et escuz painz a flor 
Mar douteroiz cele gent paiennor 
S avez besong prez sui que vos secor 
Grant merci sire ci a molt grant amor 
Respont li cuens qui molt ot de valor 
Si m eist Dex le pere criator 
Tant com vivrai vos tendre a seignor 
Et si n aiez onques de ce poor 
Que tant com puisse monter el misodor 
N avront paien ancontre moi sejor 
Tant com vivrai les metrai en error 
Ja envers aus ne quier avoir amor 
Ainz les metrai a duel et a tristor 
Tot por l amor Rollant le pongneor 
Et Olivier le nobile contor 
Et por les autres qui tant orent valor 
Q an Rancevax furent mort a dolor 
Par Ganelon le felon traitor 
A cui Dex doint et honte et desennor 
Frans enperere por Deu le criator 
Qant vos vendroiz en la terre Francor 
Vangiez vos en n i fetes lonc sejor 
Com l an doit fere de felon traitor 
Si que trestuit li grant et li menor 
L oient conter jusqu en Inde major 
Et que poor en aient traitor 
Si que james vers lor lige seignor 
N osent panser einsi grant desennor 
Et dist li rois Par Deu le sauveor 
Vos dites bien Dex vos croisse valor 
Or vos penez de garder vostre ennor 
Dist Aymeris De ce n aiez poor 
Car se Deu plest le verai criator 
N en perdrai ja demi pie ne plain dor 
Par la gent Sarrazine 
Charles li rois n i fist plus demoree 
Arrier s en vait en France la loee 
Aveques lui en a sa gent menee 
A Aymeri a Nerbone donee 
Et avec lui lessa en la contree 
Mil chevaliers de molt grant renommee 
Qui garderont la fort cite loee 
Et desfandront vers la gent desfaee 
Or lor doint Dex qu ele soit bien gardee 
Car au prendre a molt este redoutee 
A . xiij . contes fu aincois presantee 
Et tuit li . xiij . l orent bien refusee 
Mes cil la prist qui ait bone duree 
C est Aymeris a la chiere menbree 
Qui en fist puis c est verite provee 
Maint fort estor et mainte grant mellee 
Vers Sarrazins la pute gent desvee 
Si desfandi bien vers eus la contree 
Qu il n en perdi demie ne denree 
Ainz a tant terre vers paiens conquestee 
Que partout fu de lui la renommee 
Des porz d Espangne jusqu a la mer betee 
Estoit l ensengne Aymeri redoutee 
Mes apres ce sanz nule demoree 
Li vint novele qui pas ne li agree 
Dedanz Nerbone li fu dite et contee 
Q Hernaus ses peres avoit vie finee 
Sa mere ausin la contesse ennoree 
Qant il le sot dolor en a menee 
Mes il voit bien qu il n i a recovree 
Une abaie a por eus estoree 
Ou il ot puis mainte messe chantee 
N orent plus d oirs c est verite provee 
Fors Aymeri a la chiere menbree 
En heritage li remest la contree 
Qui fu Hernaut a la fiere pensee 
Molt ot grant terre et riche et asazee 
Cuens Aymeris et gent molt redoutee 
Or li covenist fame 
Adont li loent li petit et li grant 
Aymeris sire por Deu onipotant 
Car prenez fame n alez plus atendant 
Dont eussiez biaus sire aucun enfant 
Qui del pais fust apres vos tenant 
S estes sanz oir ce sera dolor grant 
Joie en avront Sarrazin et Persant 
Dist Aymeris Par le cors saint Amant 
Je n en sai nule en cest siecle vivant 
Qui aferist a moi ne tant ne qant 
Ou ne me soit molt pres apartenant 
Si m eist Dex le pere tout puisant 
Se ge n ai tele qui molt soit avenant 
Et qui soit sage et de parage grant 
Je n avrai ouan fame 
Seignor baron ce a dit Aymeri 
Je n en sai nule en France n en Berri 
Ne jusqu a Rome vraiement le vos di 
Qui ne me soit parente et ge a li 
Sire dist Hugues au coraje hardi 
Merveilles oi par Deu qui ne menti 
Je an sai une par foi le vos afi 
Ainz de mes euz ausin bele ne vi 
Le vis a gent et le cors eschevi 
Mes par ma foi ele est molt loinz de ci 
C est Hermenjart au gent cors seignori 
De Pavie est la dame que ge di 
Fille a un roi dont vos avez oi 
Desier fu cil que l engenoi 
Rois Bonifaces est ses freres ausi 
A Pavie est la dame que ge di 
Apres lor pere sont del regne sessi 
Maint haut baron et maint conte hardi 
L ont puis requise por voir le vos affi 
Mes ainz n en volt . j . seul prendre a mari 
L autrier venoie de requerre merci 
Des . ij . apostres qui Deu furent ami 
Ce est saint Pere et saint Pol autresi 
Parmi Pavie . j . soir m en reverti 
Cele Hermenjart au gent cors eschevi 
Trovai seant desoz . j . arc volti 
 . XV . puceles avoit ensenble o li 
Demenda moi dont j estoie norri 
Et ge li dis De la terre Aymeri 
Por vostre amor la dame me chieri 
Et ennora hautement et servi 
Car bien avoit de vos parler oi 
Respont li cuens La seue grant merci 
Bon gre l en sai par le cors saint Remi 
Or en sai tant par Deu que ne menti 
Se ge ne l ai tel plet m avez basti 
Dont il morront . m . home fervesti 
Por l amor la pucele 
En non Deu Hugues vos la m avez loee 
Et maint autre homme la m ont pieca nommee 
Mes par celui qui mainte ame a sauvee 
Ne par la foi que ge ai presantee 
Charlon de France a la barbe mellee 
Se ge ne l ai chier sera conparee 
Car mainte tor en ert acraventee 
Et mainte vile et arse et enbrasee 
Et de maint cors en ert l ame sevree 
S ele ne m est volentiers presantee 
Lonbart avront jusqu a pou la mellee 
Car ge irai l oriflanbe levee 
Jusqu a Pavie la fort cite loee 
Se la pucele m est volentiers donee 
De mon pais sera dame clamee 
Et s ele m est escondite et veee 
Por voir vos di molt ert chier conparee 
Eincois que ge m en parte 
Sire dist Hugues li preuz et li senez 
De Bargelone qui molt fu redoutez 
Se il vos plest ja issi nel ferez 
Mieudre conseils vos en sera donez 
Si le feroiz se croire me volez 
Se il vos plest biaus sire or m entendez 
Bailleroiz moi . lx . homes armez 
A cleres armes a destriers abrivez 
Bien soit chascuns vestuz et acesmez 
Et de coraje hardiz et adurez 
Des plus hauz homes que vos avoir porrez 
En vostre terre et aillors les querez 
Chascuns soit cuens o princes o chasez 
N a si haut home en trestoz ces regnez 
Qui tost ne viengne a vos se le mendez 
Ja mar soit il de riens vostre fievez 
Tant estes vos et cremuz et doutez 
Que par amors iront la ou vodrez 
Qant les avroiz a Nerbone asenblez 
Droit a Pavie au roi les trametez 
Ja ne fera tel tans ne tex orez 
Que n i soions ainz . xv . jorz passez 
Se Boniface est el pales trovez 
Bien li sera voz mesages contez 
Cele pucele qui tant a de biautez 
Requerrons nos avant par amistez 
Et s il la vee que il soit tant osez 
Nos l anmenrons et si en ait mal grez 
Eincois en ert maint escuz estroez 
Et maint haubers desrouz et despanez 
Et maint Lonbars ocis et desmenbrez 
Aymeris l ot si s en est ris assez 
Hugues fet il bon conseil me donez 
Se vos ce faites que vos me devisez 
A toz jorz mes seroiz de moi amez 
Si vos donrai . ij . chastiax lez a lez 
Dont vos seroiz serviz et ennorez 
Sire dist Hugues Vc . merciz et grez 
La dame avroiz eincois . ij . mois pasez 
Ceanz dedanz Nerbone 
Cuens Aymeris n i volt plus delaier 
Par ses contrees fet ses mes envoier 
As plus hauz homes qui plus font a proisier 
Par les mesajes lor fait dire et proier 
Que a lui viengnent ainsi com il l ont chier 
Se a lui veillent mes avoir recovrier 
Et cil si font sanz point de respitier 
 . LX . per gentil et droiturier 
Vindrent a lui aincois . j . mois entier 
Et . xx . en ot Aymeris au vis fier 
Aveques lui en son pales plenier 
Qui a lui sont a boivre et a mengier 
Et tuit le tienent por seignor droiturier 
Car de lui tienent lor terre a jostissier 
Qant sont ensenble li . lx . princier 
Cuens Aymeris les prist a aresnier 
Seignor baron ne vos doi pas noier 
Talanz m est pris que ge prengne moillier 
Si m en veil ainz a vos toz conseillier 
Si comme a ceus que molt doi avoir chier 
Et que molt veil ensenble mercier 
Qant de voz terres m estes venu aidier 
Une pucele fille au roi Desier 
Me loent molt mi baron chevalier 
Suer Boniface qui molt fet a prisier 
Maint gentil home la sont ale proier 
Toz les refusse si com j oi tesmoingnier 
N en i a nul dont ne face dengier 
Foi que doi vos ja celer nel vos quier 
Se ge ne l ai n avrai ouan moillier 
Dient li prince Fetes i envoier 
De par vos soient . lx . mesagier 
Qui pas ne soient ne coart ne lanier 
Mes tuit haut home et corajeus et fier 
Qui bien savront le mesage noncier 
Et eus deffandre se il en ont mestier 
S an la vos done ce fet a mercier 
Et s an la vee vendue sera chier 
Pavie fetes craventer et brisier 
Et le pais gaster et essillier 
Roi Boniface feroiz vilment tretier 
Dist Aymeris Bien fet a ostroier 
Dient si home Pansez de l esploitier 
Eslisiez les sanz plus de respitier 
Toz les mesages que volez envoier 
Respont li cuens N avons que delaier 
Hugues ira et Garin le lancier 
Fouques de Fors et Acharz de Vivier 
Li quinz Bernarz et li sistes Gontier 
Raoul li semes li huitiemes Braier 
Herchanbaut . ix . et . x . a Engelier 
A Girart . xj . et xij . a Berengier 
A Huon . xiij . et . xiiij . a Bruier 
A Milon . xv . . xvj . erent a Renier 
Et . xvij . a Buevon le guerrier 
Et . xviij . esteront a Garnier 
Et . xx . seront a Tierri et Fouchier 
C est la tierce partie 
Vint en i a qui sont preu et cortois 
 . XXI . furent a Guillaume de Blois 
Et . xxij . a Jociaume as crins blois 
Et a Guion furent il . xxiij . 
Et . xxiiij . a Mauduit l Espangnois 
Et . xxv . a Ensel d Orlenois 
Et , xxvj . a Loihier de Genois 
Et . xxvij . a Girart l Avalois 
Les . xxviij . parfist li cuens Gaufrois 
 . XXIX furent a Bernart l Aubijois 
Les . xxx . fist li preuz dus Godefrois 
Cil iront a Pavie 
Trente baron furent cil que ge di 
Qui tuit iront por la fame Aymeri 
 . XXXI . furent au conte Savari 
Et . xxxij . a Gaidon le hardi 
Et . xxxiij . furent a Esmauri 
Et xxxiiij . furent au conte Gui 
 . XXXV . furent au chastelain Henri 
Et . xxxvj . a Geufroi de Ponti 
Et . xxxvij . au senechal Guerri 
XXXVIII . furent au Loherant Tierri 
Et . xxxix . au preu conte Ferri 
Cil tint Bediers et Terrasconne ausi 
Si en ot fet feaute Aymeri 
XL . per furent a Alori 
Qui tint Estanpes avec Monleheri 
Tuit cil xl . que vos ai nommez ci 
Iront la dame querre 
Tuit cil . xl . que nome vos avon 
Iront ensenble a coite d esperon 
Querre Hermenjart a la clere facon 
Et . xx . avec seront lor conpangnon 
Qui sont haut home et chevalier baron 
La conpangnie conduira . j . hauz hon 
De Monpancier l apelerent Guion 
Et cil de Chartres qui Aliaumes ot non 
Cil portera devant le confanon 
Gautiers del Mans et Garins de Loon 
Sanses d Orliens qui fu de grant renon 
Li cuens Guimarz et Ors de Valbeton 
Et de Galice Aymes li gentis hon 
Jeufroiz d Anjou et Hunaus le Breton 
Hernaus de Mez et Landris de Mascon 
Et Jocerans et de Police Oton 
Si fu aveqes Fouques de Morillon 
Li cuens Rotrox et Basins de Dijon 
Ensenble o eus Fauques de Monjeucon 
Si fu avec Gibers de Terrascon 
Et li vintiemes Girarz de Rosillon 
Ce sont . xx . per del roiaume Charlon 
Et li . xl . que nomme vos avon 
Ensenble furent . lx . conpangnon 
Qui estoient duc ou conte ou baron 
Ou chastelain ou per de grant renon 
Cil en iront qui q an poist ne qui non 
Querre la dame a la clere facon 
En la cit de Pavie 
Cil mesagier que ge vos ai nomme 
Furent . lx . esleu et nonbre 
Prince et baron duc et conte chasse 
Lor oirre aprestent n i ont plus demore 
Congie demendent es chevax sont monte 
Et Aymeris si les commende a De 
Le glorieus le roi de majeste 
Qui les conduie trestoz a sauvete 
Et li baron s en sont a tant torne 
Mes ne vont pas com vilain esgare 
Richement sont vestu et acesme 
Robe de soie mantel de gris forre 
Avoit chascuns a son col afuble 
Lor chauces furent de paile et de cende 
Et lor soler de cordouan ovre 
Chascuns chevauche bon mulet sejorne 
Ou palefroi richement ensele 
Seul li lorain qui estoient dore 
Valoient bien tot l or d une cite 
V . escuiers aa chascuns d aus mene 
Qui bien estoient garni et conree 
En destre moinent maint destrier abrive 
Or et argent et armes a plente 
Maint bon hauberc et maint hiaume jeme 
Et maint espie et maint escu liste 
Dont lor seignor seront tost adobe 
S il voient chose qui ne lor soit a gre 
Car molt estoient chevalier adure 
Et si n estoient pas trestuit d un ae 
En . iij . aages estoient devise 
Li . xx . en furent viel et chanu barbe 
Et li . xx . autre furent assez puisne 
Li autre . xx . jovencel alose 
Li . xx . plus viel que ge vos ai nomme 
Portoit chascuns . j . bon ostoir mue 
Et li puisne qui sont de grant barne 
Chascuns de ceus porte . j . faucon rame 
Et li . xx . juenne bacheler redoute 
Chascuns d aus a . j . esprevier porte 
Mes tuit sont sage et bien enlatime 
N a cort el monde n en la crestiente 
Ou il ne fussent par reson escoute 
Se Boniface n a or le cuer sene 
Que par conseil ou par sa grant fierte 
Ne veille fere riens de lor volente 
Tost li movront tel plet en sa cite 
Dont . c . Lonbart seront a mort livre 
Por l amor la pucele 
Vont s en li mes sanz nule demoree 
Molt ont ensenble grant joie demenee 
Mainte parole ont dite et devisee 
Chevauchant vont a grant esperonnee 
Tant qu il costoient . j . brueil lez une pree 
Malarz et anes ont pris en la contree 
Que planteive riviere i ont trovee 
A tant encontrent a senestre a l entree 
 . I . Alemant de molt grant renommee 
Viellarz estoit s ot la barbe mellee 
C ert Savaris qui grant gent a menee 
 . IIIc . estoient chascuns la teste armee 
Des Alemenz des mieuz de sa contree 
Vestu estoient comme gent mal senee 
Chascuns avoit une gonele lee 
Et une jupe de gros agniax forree 
Solers a ganches et chauces havetees 
Amuce el chief et par devant orlee 
Si ot chascuns ceinte molt longue espee 
Une toise ot s ele fust mesuree 
Et targe avoit roonde au col posee 
Et si chevauchent comme gent forsenee 
Tel i ot ive a qeue recopee 
Ou haut cheval a grant teste levee 
Et qant il ont nostre gent avisee 
En haut s escrient comme gent desfaee 
Godehelpe a molt grant menee 
Mes Savaris qui ot la barbe lee 
Parla romanz que la terre ot usee 
Contre noz contes s en vet de randonee 
Qant pres d eus fu s a sa voiz escriee 
Ou iroiz vos fole gent esgaree 
Qui est vos sire et de quele contree 
Normanz senblez c est verite provee 
Qui tel orgueil menez et tel ponee 
Ainz que voiez de Pavie l entree 
Sera molt chier cele robe achetee 
N en enmenroiz vaillant une denree 
Et dist Jeufroiz a la chiere menbree 
S ainsi le fetes molt ert France avilee 
Et nos avrons bien proece oubliee 
Par ce Seignor qui fist ciel et rousee 
Por seul itant que tel avez janglee 
En avroiz vos une itele sodee 
C ainz n acointastes ainsi pesme jornee 
Pou savez ore quel gent avez trovee 
Fil a putain fole gent desfaee 
Dont n avons nos chascuns trenchant espee 
Et bones armes teles com nos agree 
Et bon destrier qui cort de randonee 
Par saint Denis ainz que soit la vespree 
Avroiz vos si cele barbe tiree 
Que cele jupe en ert ensanglantee 
Dist Savaris Bien l avoie en pansee 
Tout voirement di ge verte provee 
Que Normant estes qui menez tel posnee 
Bien i ert as paroles 
Qant l Alemant orgueillex entendi 
De Rosillon Girarz au cuer hardi 
Un pou sourist et puis si respondi 
Vassal fet il vos n avez pas menti 
Normenz i a et Angevins ausi 
Et li mieuz sont Francois bien le vos di 
Droit a Pavie alons sachiez de fi 
A Boniface le bon roi seignori 
Querre Hermenjart au preu conte Aymeri 
Sa bele suer don nos avons oi 
S il la nos done sachiez buer la norri 
Onques mieuz dame mariee ne vi 
Et s il nel fet par verite le di 
Onques de riens tant ne se repanti 
Qu il et si home en seront mal bailli 
Si en verra tout son regne apovri 
Puis l enmenrons tot malcoit gre li 
Vos i mentez vassal dist Savari 
Car cele dame dont vos parlez ici 
Me fu donee . ij . anz a et demi 
Plus m a coute por voir le vos afi 
Que n a vaillant vostre conte Aymeri 
S ore alez plus avant je le vos di 
Ja seroiz tuit pris et mort et honni 
Mes alez tost ariere 
Seignor vasal n alez plus en avant 
Ce lor a dit Savari l Alemant 
Je vos chalong la pucele avenant 
S avant alez folie feroiz grant 
N en remenroiz palefroi n auferrant 
N auberc n espee ne hiaume reluisant 
Li conte l oient molt lor vait ennuiant 
Li cuens Guiz dist hautement en oiant 
Seignor baron c alez vos atandant 
Dont n oez vos ce gloton souduiant 
Qui ne nos prise la montance d un gant 
Ainz nos vait ci par orgueil menacant 
Ja somes nos tuit chevalier vaillant 
Et mesagier Aymeri le puissant 
Au meillor home de cest siecle vivant 
Se cist gloton s en vont ainsi gabant 
Dont somes nos vaincu et recreant 
Armez vos tost trestot de maintenant 
Ses asaillons et derriere et devant 
Et cil si font n i vont plus delaiant 
Endementiers que il vont ranponant 
Les armes traient escuier et sergent 
Dont lor seignor s armerent erranment 
Et d autre part s arment li Alemant 
Qant arme sont trestuit a lor talant 
Chascuns remonte el destrier auferrant 
Et pant au col le fort escu pesant 
Et puis s en vont a esperon brochant 
Vers la gent d Alemengne 
Ce fu en mai que la rose est florie 
Que bois foillist et herbe reverdie 
Que li mesage aloient a Pavie 
Li Alement lor firent asaillie 
Qu il ancontrerent es plains de Lonbardie 
Mes li mesage sont de grant baronnie 
Arme se sont comme gent bien hardie 
Vers Alemenz brochent par aatie 
Qui trois . c . furent d une connestablie 
Et cil lx . mal est l uevre partie 
Mes por ice nes refuserent mie 
Li vaillant conte qui ont grant seignorie 
Ainz les requierent par molt fiere aatie 
Et Alement ont lor gent establie 
Chascuns en haut Godeherre s escrie 
Ainz mes ne fu par itele folie 
Tele bataille fete ne commencie 
Por Ermenjart la dame de Pavie 
Ont commencie le jor tele envaie 
Dont plus de . c . en perdirent la vie 
Mes Savaris a la barbe florie 
Qui la pucele vost avoir a amie 
Qant voit les contes et lor grant baronnie 
Qui si sont fier et de tel seignorie 
Entr eus et soi a mis sa conpangnie 
Si vait derriere por ce qu il ne vost mie 
Que il eust la premiere envaie 
Par devant lui mist sa gent esbaie 
Qui de la mort se doute 
Savaris fu coarz de grant maniere 
Entre sa gent se trest bien loinz arriere 
Car n avoit cure de la joste premiere 
Prist une lance qui ne fu pas d osiere 
Et la bataille commence grant et fiere 
Chascuns des contes desploie sa baniere 
Les destriers brochent qui corent com levriere 
Un Alement devant a l ancontriere 
Ala ferir chascuns en tel maniere 
Parmi l escu de sa lance pleniere 
Nel pot tenir cengle ne estriviere 
Que il n en chiee tel . xiij . en la podriere 
Qui n ont mestier fors que gesir en biere 
Et Savariz qui se fu trez arriere 
Esperonna sa grant ive corsiere 
Et vait ferir Hugon par de derriere 
De Bargelone a la hardie chiere 
Brise sa lance ne remest pas entiere 
Mes ainz li cuens n en guerpi estriviere 
Son cheval torne par la resne dobliere 
Vers Savari a tornee sa chiere 
Se le trovast bataille i eust fiere 
Mes cil s en est tornez fuiant arriere 
Por garantir sa vie 
Granz fu et fiere la bataille en la plangne 
D anbedeus parz crierent lor ensengne 
A tant es vos Goniot d Alemengne 
Nies Savari de sa seror germaine 
Il esperonne la grant ive brehangne 
Et vet ferir Aymer de Losengne 
Un des meillors de tote la conpengne 
L escu li perce et l auberc de Sartengne 
Mort le trebuche del bon destrier d Espengne 
Grant duel en ont li prince et li chatengne 
N i a celui qui forment ne s en plengne 
Por lui vengier a desploie s ensengne 
De Rosillon Girarz sanz demorengne 
Fiert Goniot dont il a grant engengne 
Ne li valut l escu une chastengne 
Mort l abati del destrier d Alemengne 
A tant es vos conte Gui le chatengne 
Prant le destrier que il voit en la plengne 
Car li suens fu navrez par mi l entrengne 
C aler ne pot a plain ne a montengne 
Desus celui monte sanz demorengne 
Qui molt bien li agree 
La bataille ont fierement maintenue 
Li mesagier cui Gesu face aiue 
De Rosillon Girarz molt s esvertue 
Point le destrier qui molt tost se remue 
Del fuerre a trete l espee tote nue 
Un Alement en fiert qui ot non Hue 
Desor la targe que il li a fandue 
Tranche la maille de la broigne menue 
Et la grant jupe que il avoit vestue 
Tot contreval est l espee corue 
La destre hanche a li brans conseue 
Ausin li tranche com . j . rain de cegue 
Estort son cop contre terre le rue 
Ainz n ot pooir de dire Dex aiue 
Tantost li fu l ame del cors issue 
Qant Savaris voit la descovenue 
De mautalant toz li sans li remue 
S ensengne escrie et sa gent est venue 
Et Savaris les semont et argue 
Qant cil l antandent l un crie et l autre hue 
Li plus hardiz a tel poor eue 
Par poi qu il n ont corne la recreue 
Car des mesages chascuns si s esvertue 
Et la bataille ont si bien maintenue 
Onques mes jor tele ne fu veue 
Es plains de Lonbardie 
Savaris fu et si home en dotence 
Qant les barons virent de tel puissence 
N i a celui n ait brisiee sa lance 
S ont les brans trez ou il ont grant fiance 
Cui il consivent morz est sanz demorance 
Savaris voit lor fiere contenance 
Il jure Deu qui toz les biens avance 
Que il fist trop folie et grant enfance 
Qant encontre aus mut orgueil ne bobence 
Mes puis qu il sont torne a mesestance 
Mieuz veut morir que n en prengne vengence 
De ceus qu il a perdu sanz recovrance 
Lors sone . j . cor et l estor recommence 
Ensenble fierent sor les barons de France 
Li uns d espee et li autres de lance 
Mes li baron n ont poor ne doutence 
Ainz se desfandent com gent de grant puissence 
Sanses d Orliens fiert Gontart de Valence 
Et Garins fiert Guerri de Valsilance 
Et li cuens Guiz Maleffort de Briance 
Morz les trebuchent qui que en ait pesance 
Cil mar virent la guerre 
La bataille est molt fort et aduree 
Savaris l a molt formement redotee 
Car il veoit sa gent desconfortee 
Par pou que n est tote en fuie tornee 
Mes durement ra s ensengne escriee 
Tot entor lui ra sa gent aunee 
Es vos pongnant a grant esperonnee 
 . I . Alement qui menoit grant posnee 
Helpins ot non cuens fu de Valsegree 
Fouques qui tint de Poitiers la contree 
Fiert le traitre qu il n i ot arestee 
Que sa lance a brisiee et tronconnee 
Mes ainz qu il ait sa resne retornee 
Le fiert li ber sor la targe listee 
Que il li a fandue et estroee 
Et desmailliee la broine et desafree 
Mort l abati tot envers en la pree 
Tant d armeure com il ot aportee 
A li ber Fouques son escuier donee 
Et cil s arma tantost sanz demoree 
La broine vest qui fu fort et serree 
Puis lace l iaume si a ceinte l espee 
Fouques ses sires li dona la colee 
Chevaliers fu par bone destine 
Et il fu puis de molt grant renommee 
Monte el destrier a la sele doree 
Pant a son col la grant targe roee 
Que l Alement i avoit aportee 
Prist . j . espie qui l alemele ot lee 
Fist . j . esles aval parmi la pree 
Un Alement li vint a l ancontree 
Et cil le fiert par molt grant airee 
L escu li perce et la broine a fausee 
L espie li met tres par mi l eschinee 
Mort le trebuche et l ame en est alee 
Francois le voient grant joie en ont menee 
A haute voiz ont monjoie escriee 
Dex aidiez sire com bone destinee 
D Aymer est la perte recovree 
Le bon vassal qui la vie a finee 
Cist est ses nies fiz sa seror l ainnee 
Bien doit tenir la terre et la contree 
Qui fu son oncle a la chiere menbree 
Mal ait par cui il an perdra denree 
Q an lui ert bien tout par droit asenee 
Or est la nostre conpangne restoree 
Or resomes . lx . 
Fort fu l estor et la bataille grant 
Molt sont li conte de l escuier joiant 
Qui fu armez et sist en l auferrant 
Et chevaliers fu des lors en avant 
Bon conpagnon ot en lui et vaillant 
Or sont . lx . ausin comme devant 
Mes ne sont pas an l estor a tant qant 
Que . iij . cenz furent au moins li Alement 
Par la bataille vint Gracien pongnant 
 . I . Alemanz desor une ive grant 
Et vait ferir Girart le conbatant 
Par de derriere que cil garde n en prant 
Plaine sa lance l abat de l auferrant 
Qant Guiz le voit s en ot le cuer dolant 
Voir dist li cuens trop m avez fet dolant 
Cil m avoit hui done cheval corant 
C as abatu par traison si grant 
Et seu tenoie por ami et parent 
Se or nel venge ne me pris pas . j . gant 
Le destrier broche qui ne vait mie lent 
Fiert Gracien en la targe devant 
Desoz la bocle li pecoie et li fant 
Et le hauberc li desmaille et desment 
Par mi le cors li mist l espie tranchant 
Encontre terre l abati mort sanglant 
Puis tret l espee par molt fier mautalant 
En mi sa voie encontre . j . Alement 
Del branc d acier li fiert . j . cop si grant 
Que il li tranche la teste maintenant 
S ansengne escrie Baron ferez avant 
Lors recommence . j . estor molt pesant 
Mes ne sont mie encores a tant qant 
Car trois canz furent li gloton soduiant 
S an ont il mort . c . a terre gisant 
Mes Francois orent un aventaje grant 
Pres de . iijc . escuier et sergent 
Qui tuit estoient corajeus et vaillant 
S i sont arme le jor de maintenant 
A l estor vont a esperon brochant 
Lors recommence la bataille plus grant 
Car cil qui sont de ferir desirrant 
Ocient tout qanqu il vont atengnant 
Qant Savaris voit cel enconbrement 
A l einz qu il pot s en est tornez fuiant 
Dist a ses homes N alez plus atendant 
Ce sont deable par le mien escient 
Se a Verziaus estions ca devant 
Lors avrions et secors et garant 
Mes freres est li evesques Morant 
Vengera nos de ceste male gent 
Qui ca derrier nos chacent 
Alement fuient n osent plus delaier 
Et li Francois pensent de l enchaucier 
Mes Savaris s en vet fuiant le premier 
Si home apres qui n ont soing de targier 
N i vont querant ne voie ne sentier 
Cil est honiz qui est au derrenier 
Car li baron pansent de l enchaucier 
Maint en i font verser et trebuchier 
Qui n orent puis pooir de redrecier 
Apres aus vont li vaillant escuier 
Qui vost avoir ou armes ou destrier 
Assez en pot celui jor gaengnier 
Tant en ot pris com il lor fu mestier 
Les bones armes font troser et chargier 
Et Alemant s en vont sanz atargier 
Jusq a Verziaus ne finent de brochier 
La cuident bien maintenant herbergier 
Mes cil dedanz qui les virent chacier 
Lor firent bien les portes verroillier 
Car il se criement de la cite brisier 
Et Savaris commenca a huchier 
Ovrez la porte sanz plus de delaier 
Car ci nos chacent deable et aversier 
Mes cil dedanz vont as murs apoier 
Pierres et fuz font aval desrochier 
Veillent ou non les ont fet trere arrier 
Mes Savaris ne s i sot si gaitier 
Que . j . Lonbarz nel ferist par derrier 
El haterel d un grant caillo plenier 
Que tout le hiaume li a fet defroisier 
Et par desoz le haterel sengnier 
De son cheval le fist jus trebuchier 
Qant cil le voit le sans cuide changier 
Poieur ostel ne pot mes acointier 
Que la cite ou cuida herbergier 
Mes li Francois pensent de l esploitier 
Outre s en vont n i vellent delaier 
Le chemin vers Pavie 
Vont s en Francois qui le chanp ont fine 
Droit vers Pavie se sont achemine 
A Bardeline sont li conte passe 
C estoit une eve roide de grant fierte 
Mortiers et Gauz ont apres trespase 
Tant ont li conte esploitie et erre 
Que de Pavie virent la fermete 
Oiez coment il lor est encontre 
Roi Boniface ont el chemin trove 
Vient de riviere ou le jor ot este 
A pou de gent repere en sa cite 
Devers senestre a li rois regarde 
Vit la podriere el grant chemin ferre 
Et les mesages qui vienent aroute 
Dist a ses homes Avez vos esgarde 
Ne sai quel gent vienent ci abrive 
De pelerins i a a grant plante 
A Rome vont a l apostre ennore 
Anuit seront a Pavie ostele 
Atandons les si orrons lor panse 
Dient si home A vostre volente 
Entor le roi sont si home areste 
Mes ainz qu eussent lor mulet estale 
Vindrent pres d eus li mesage menbre 
Et qant li rois voit qu il sont adobe 
Et a choisi des armes la clarte 
Voit tante ensengne tant panon de cende 
Et tant hauberc et tant escu liste 
Et tante lance et tant hiaume jeme 
Tel poor ot tout a le sans mue 
Dist a ses homes Folie avons pense 
Que pelerins cuidons avoir trove 
Ce ne sont pas pelerin en non De 
D aler a Rome n ont pas cist volente 
Nul pelerin ne vont ainsi arme 
Car cist si ont armes a grant plante 
Et lor bordon si sont lonc et ferre 
Bien senblent gent de mal fere apense 
Cil de Torins ce sai de verite 
Et de Barbastre m ont molt coilli en he 
Gaitier me font plus a d un an pase 
S il me tenoient assez avroie ovre 
Je crien que ci n aions trop demore 
Car ge ne sai que cist ont en pense 
Alons en tost en la bone cite 
Si lor fermons les portes 
Rois Boniface s en est tornez fuiant 
Droit vers Pavie a esperon brochant 
Et tuit si home le vont de pres sivant 
Cil fu ainz enz qui ot cheval corant 
Qant il sont enz lie en sont et joiant 
Les portes ferment apres eus maintenant 
Puis sont monte sor les murs par devant 
Nostre baron s en vont molt merveillant 
Dist l un a l autre C est deable grant 
De nule part ne trovons biau senblant 
Vez Boniface que alions querant 
Or l avions ci trove maintenant 
Si cuidions dire nostre talant 
Mes or s enfuit a loi de recreant 
Totes les portes nos fet fermer devant 
Or nos poons hors herbergier au vent 
Que anz avons mauves herbergement 
De Rosillon Girarz parla avant 
Seignor baron ne vos esmaiez tant 
Li rois est ci dedanz son chasement 
Si puet bien fere auques de son commant 
Ne savez pas ore son hardement 
Par aventure il ne voit pas sovant 
En cest pais venir si fete gent 
Qui avec eus portent tant garnement 
Si nos fet clorre ses portes au devant 
Por ce qu il n a de guerre nul talant 
Mes or alons avant tot sagement 
Je parlerai a lui premierement 
Se poions parler tant sagement 
Qu eussions pris leanz herbergement 
Foi que doi Deu qui ne faut ne ne ment 
Ne criendrions puis son dangier granment 
Ainz porrions parler seurement 
Dient li conte Ci a conseil molt gent 
Alons en dont sanz nul arestement 
Gardez que vos aiez bon escient 
Por rover la pucele 
Francois chevauchent sanz plus de demorer 
De ci as portes ne vodrent arester 
Voient le roi desor les murs monter 
Li dus Girarz fist forment a louer 
Et molt sot bien cortoisement parler 
Ou voit le roi seu prist a saluer 
Cil Damedeus qui nos dengna former 
Et que devons et croire et aorer 
Gart Boniface le roi qui tant est ber 
Amis fet il et cil te puist sauver 
Que ge t oi ci amentoivre et nomer 
Quele gent estes nel me devez celer 
Cortoisement ses ta reson conter 
Sire fet il ja l orroiz sanz fauser 
Mesagier somes ne vos covient douter 
Pes et amor vos venons aporter 
N avons talant de guerre demener 
Mes ennuit mes nos fetes osteler 
Dedanz Pavie seu volez creanter 
Jusq au demain que il sera jor cler 
Dist Boniface Ja nel vos quier veer 
Tantost lor fet les portes desfermer 
Et a chascun fist bon ostel livrer 
Puis les en prist molt bel a apeler 
Seignor fet il . j . don vos veil rouver 
Et par amor le vos veil demander 
Que tuit soiez avec moi au souper 
Et le matin encores au disner 
Tant com vodroiz avec moi sejorner 
Vos ferai toz richement conreer 
Ne quier que ja vos doie riens couter 
Sire font il ce fet a mercier 
Mes por . c . mars de fin or et de cler 
Nel porrions otroier ne greer 
Car trestuit somes riche baron et per 
S avons tout ce que volons demander 
Puis ier en ca ce sachiez sanz fauser 
Nos a Dex fet plus d avoir conquester 
Que ne porroient . xxx . somier porter 
Tant en ferons et despendre et doner 
Dedanz Pavie ainz q an doions torner 
Que li plus povres s en porra bien loer 
Ja n i ferons nostre mengier veer 
A pelerin qui o nos veille entrer 
N a trespasant c ait mestier de souper 
N omme qui sache deduire ne chanter 
Ne un ne autre n en ferons destorner 
Dist Boniface Gentil estes et ber 
Se vos volez tel barnaje mener 
Dont estes vos trop riche 
Rois Boniface fu nobiles et fiers 
Mes molt li poise des gentis mesagiers 
Qui si refusent son boivre et ses mengiers 
Avis li est que c est granz reproviers 
Se ses viendes preissent volentiers 
Ennor li fust ses en eust plus chiers 
Et li mesage descendent des destriers 
Les ostieus ont fet prendre as escuiers 
Et Boniface s en vet endementiers 
Devant lui fet mender les bolengiers 
Et toz les fevres et toz les taverniers 
Toz les ciriers avec les poisoniers 
Ceus qui fein vendent et toz les aveniers 
Ceus qui char vendent et avec les merciers 
Les peletiers et les cordoenniers 
Toz ceus qui font en la vile mestiers 
Seignor ce dist Boniface li fiers 
Ci a venu . lx . mesagiers 
Ainz mes ne vi si nobles chevaliers 
Toz dus et contes et molt riches terriers 
N i a celui qui n ait . v . escuiers 
En destre font mener les bons destriers 
Et granz avoirs trouser sor les somiers 
Portent faucons ostoirs et espreviers 
Chiens et brachez et viautres et levriers 
A vos coment qui faites les mestiers 
Que lor vendoiz toz voz avoirs si chiers 
Une denree . ij . solz ou . xx . deniers 
Aincois que past demain li jorz entiers 
Mengeront il avec moi volentiers 
Sire font il par les sainz de Poitiers 
Cist bans nos est a fere molt legiers 
Se acheter vellent de noz mestiers 
Nos lor vendrons mien escient si chiers 
C onques viande outre mer as paumiers 
Ne fu si chier vendue 
Rois Boniface s en vet en son donjon 
Par la cite herbergent li baron 
Es bons ostieus antor et environ 
Font aporter vitaille a tel foison 
Com se trestout ne coutast . j . bouton 
Qui ot a vendre bon luz ou bon saumon 
Mar le feist s a deniers peser non 
Avoir en pot tant comme il li fu bon 
 . C . mars d argent . j . ors i vendoit on 
Et . xxx . livres . j . cras cerf de seson 
Et la perdriz vendoit on . j . mengon 
Et la geline . x . solz o le chapon 
Ainz ne troverent si chiere venoison 
Si chier oisel char fresche ne poisson 
Tant chier lor fust vendue a desreson 
Qu il an prisassent la chierte . j . bouton 
De tot en font porter a tel foison 
Com s il eussent tout trove a bandon 
Ce resanble barnaje 
Molt demenerent li baron grant fierte 
Le pain font querre par tote la cite 
Qui ot gastiax ou blanc pain belute 
Vendre le pot si a sa volente 
Que mieux l en fu jusq a . j . an passe 
Car tant menoient largece et richete 
Q ainz ne troverent de riens si grant chierte 
Qu il n en eussent ausin large plente 
Com s il eussent tot por neant trove 
Ce jor meismes n i ot plus demore 
S en vet . j . mes el grant palais liste 
A Boniface l avoit dit et conte 
En non Deu sire or torne a folete 
Ce c a voz homes aviez comende 
Cil mesagier qui sont en la cite 
Demeinent trop orgueil et grant fierte 
Il n ont poisson en la vile trove 
Oisel ne char qu il n en aient porte 
Vostre cite ont mise en tel chierte 
Que pelerin n omme de mere ne 
N i truevent riens por denier monnee 
Tant en ont ja cist mesage achete 
Qant li rois l ot forment l en a pese 
Par foi fet il or me torne a vilte 
Apres ce ban ra plus fort commende 
Que il n i ait estrenge ne prive 
Povre ne riche n omme de mere ne 
Qui buche vende por denier monnee 
As mesagiers qui la sont ostele 
Qant ce entandent li prince et li chase 
Qui lor mengier avoient achete 
Sachiez de voir ne lor fu pas a gre 
Entr eus en sont a . j . conseil ale 
De Monpancier a Guiz premiers parle 
Seignor fet il or nos fet grant vilte 
Rois Boniface qui ce a comende 
Mengier char crue n avons pas ause 
Se la menjons ce sera laschete 
En noz pais nos sera reprove 
Par ce Seignor qui le mont a forme 
Se volez croire mon dit et mon pense 
Ja serons tuit maintenant adoube 
Si asaudrons ce roi desmesure 
La sus amont en son palais liste 
Ocirons le voiant tot son barne 
Puis enmenrons sa suer au cors molle 
Voiant sa gent et s en aient mal gre 
Ce dist Girarz Onques ne soit panse 
N est pas barnajes de fere folete 
Dont n est il sires et rois de son regne 
Droiz est q an face ce qu il a commende 
Puis que des buches a l en son ban crie 
Si achetons groses noiz a plente 
Et de bon madre henas s il sont trove 
Puis qu il seront dedanz le feu gite 
Ne verroiz rien qui giete tel clarte 
Trop somes nos plein de grant richete 
Prince et baron de molt haut parente 
Se despandons . m . mars d argent pese 
Ne nos en soit vaillant . j . oef pele 
Mes c a l ennor Aymeri le menbre 
Aions ce fet qu il nos a commende 
Dient li conte Molt avez bien parle 
Ainsi ferons com l avez devise 
A ce qu il dit se sont tuit acorde 
Lor ban refont crier par la cite 
Qui henas a chier seront achete 
Li borjois l oient n i ont plus demore 
Desoz lor chapes en ont tant aporte 
Que il en ont . j . grant mont entasse 
Si chier lor vendent com il lor vint a gre 
A bon argent et a fin or pese 
Si grant avoir lor en furent done 
Et cil vilain rameinent a plante 
Muls et somiers qui sont de noiz trouse 
Qu il ont vendues tot a lor volente 
Et li Francois ont tot el feu gite 
Des bons henas qu il ont fret et casse 
Et de noiz jauges ont le feu alume 
La flanbe i fiert qui giete grant clarte 
De ci as lates sont li brandon vole 
Par pou qu il n ont tot ars et enbrase 
Lonbart en sont forment espoente 
Dist l un a l autre Mal nos est encontre 
Ce sont ici vif deable et maufe 
Tuit li domage en soient retorne 
Sus Boniface le fol bricon prove 
Qui les mist en Pavie 
Vint jorz sejornent li baron et li per 
Si richement com en puet deviser 
Font chascun jor les mengiers conreer 
Les venoisons et les ors font tuer 
Et qant les ont fet cuire et atorner 
N en dengnent il se petit non gouster 
Aincois font tot departir et doner 
Ja ne feront lor mengier deveer 
A nul qui veille ne venir ne aler 
Et cil qui veut en puet assez porter 
Lonbart le voient qui estoient aver 
Lor grant despans ne puent endurer 
 . I . mesagiers le vet au roi conter 
En non Deu sire molt fetes a blasmer 
Qant ces mesages fetes ci sejorner 
Ainz tel orgueil ne vi mes demener 
A roi n a conte n a prince ne a per 
En tel chierte font la vile torner 
Que trespasant n i puent osteler 
Ne il n i truevent viende a acheter 
Gentis rois sire fetes les en torner 
Li rois l antant n ot en lui c airer 
Par foi fet il or me doit molt peser 
Je les ferai par devant moi mender 
Sire fet il ja n en estuet parler 
Ainz verriez la quinzaine paser 
Q an vostre ostel en dengnast . j . entrer 
Por ce que trop les feistes irer 
Qant lor feistes la buche deveer 
Ce resenbla folage 
Dist Boniface Par Deu le fil Marie 
Tout voirement fu ce molt grant folie 
Qant de la buche fis fere tel banie 
Car li baron sont de grant seignorie 
Riens que facons ne prise une alie 
Molt tost porroit torner a estoutie 
S auques ainsi demorent en Pavie 
Mes ainz que plus soit la vile enchierie 
G irai a eus si ne demorrai mie 
Lors vait monter el mulet de Sulie 
Et moine o lui de sa gent grant partie 
 . XXX . Lonbarz ot en sa conpangnie 
Mes ainz qu il isse de la sale voltie 
Rois Boniface les ensengne et chastie 
Et toz ensenble molt gentement lor prie 
Seignor fet il por Deu le fil Marie 
Qant verroiz la cele grant baronnie 
Gardez vos bien que ne dioiz folie 
Car Francois sont une gent molt hardie 
Et si sont plain de grant chevalerie 
Qui lor diroit orgueil ne estoutie 
Tost le fandroient del branc jusqu en l oie 
Ja nel leroient por toz ceus de l avie 
Et s il avoient nostre gent envaie 
Ainz en avroient a cent tolu la vie 
Que poissions d eus prendre avoir baillie 
Sire font il de ce ne doutez mie 
Ja se Deu plest ne lor dirons folie 
Dex nos en gart qui tot a en baillie 
Que a nos ne se prengnent 
Richement sont et chaucie et vestu 
Rois Boniface si ami et si dru 
Es chevax montent n i ont plus atendu 
Jusq as ostieus aus barons sont venu 
Et qant li conte les ont aperceu 
Contre le roi sont maintenant issu 
Li rois lor dit molt gentement salu 
De Damedeu le verai roi Jesu 
Qui toz jorz est et totes eures fu 
Soiez garde franc chevalier menbru 
Bien vegniez sire cil li ont respondu 
Si avez vos vers nos grant tort eu 
Qui buche a vendre nos avez desfandu 
S il ne nos fust autre bien avenu 
Nostre mengier eussions mengie cru 
Seignor dist il n en soiez irascu 
Nel fis por mal foi que doi a Jesu 
Mes bien vodroie des or avoir seu 
S il vos plesoit por qu estes ci venu 
Et por quel chose vos estes esmeu 
Fors de vostre contree 
Hugues parla li chevaliers gentis 
De Bargelone qui molt fu bien apris 
Biaus sire rois ce dist li cuens de pris 
Si m eist Dex li rois de paradis 
Nos somes tuit duc et conte et marchis 
N i a celui qui n ait riche pais 
a nos envoie li preuz cuens Aymeris 
Li mieudre princes qui el monde soit vis 
Fiz fu Hernaut qui tant fu seignoris 
N a tel baron de ci a Saint Denis 
Com est li cuens qui ci nos a tramis 
Fors seulement Charlon o le fier vis 
Contre celui mie ne l aatis 
Mes apres lui a desor toz le pris 
Li cuens qui tient Nerbone et le pais 
Ce dont n ot cure ne prince ne marchis 
Tant redoutoient paiens et Arrabis 
Icil frans cuens que ge ci vos devis 
Par nos vos mende biaus sire rois gentis 
Que li dongniez vostre suer au cler vis 
C est Hermenjart au gent cors seignoris 
Se li cuens l a par foi le vos plevis 
Onques mes dame ne monta en tel pris 
Et si avroiz recovre tant d amis 
Ne douteroiz nul home qui soit vis 
Et se nel fetes de ce soiez toz fis 
A toz jorz mes sera vostre ennemis 
Aymeris de Nerbone 
Hugues parla li preuz et li cortois 
Prenez conseil fet il biaus sire rois 
Ce que vos di n est mie par gabois 
Se nos donez vostre suer demenois 
Dedanz Nerbone el palais maginois 
Sera contesse entreci c a un mois 
Et se nel fetes par Deu qui fist les lois 
Vos en avroiz et hontes et ennois 
Tant amenrons chevaliers et hernois 
C aincois . j . an l avrons sor vostre pois 
Mes tel conseil prenez biaus sire rois 
Que nos dongniez la pucele as crins blois 
Riche doaire li ferons tot a chois 
Seu nommerons orendroit demenois 
Dame sera de tot le Biaulandois 
De Biscarrel et de tot Nerbonois 
Et de Marsone de ci en Viennois 
Qant Lonbart l oent si sont en granz effrois 
Dist l un a l autre Par Deu qui fist les lois 
Si fier doaire ne fist ne cuens ne rois 
Bien doit avoir la dame 
Dist Boniface Seignor or m entendez 
D une partie vos sai ge molt bons grez 
Qant par amor ma suer me requerez 
A Aymeri qui tant est redoutez 
Et d autre part me senble granz fiertez 
Qant vos par force avoir la vodriez 
Mes une chose sachiez qu est veritez 
Molt est li hom fox et musarz provez 
Qui fame prant outre ses volentez 
Ja se li hom n est de sa fame amez 
N en sera bien serviz ne annorez 
Mes ja de ce ne quier estre blasmez 
A la pucele irai se vos volez 
Se ele ostroie ice que dit avez 
Donrai la vos volentiers et de grez 
Dient Lonbart Dex en soit aorez 
Biaus sire rois or dont si vos hastez 
Dont n oez vos com dient granz fiertez 
Tant nos menacent toz nos ont effreez 
Ne sont pas home eincois sont vis maufez 
Alez biaus sire por Deu si lor donez 
Et cest pais molt tost en delivrez 
Se vos nel fetes vos en repantirez 
A ces paroles s en est li rois tornez 
Jusq au pales ne s est pas arestez 
Trova sa suer qui molt ot de biautez 
De ses puceles avoit o lui assez 
Li rois si fu sages et enparlez 
Andeus ses braz li a au col gitez 
Puis l en apele par molt granz amistez 
Ma bele suer vers moi en entendez 
Mariee estes se il vos vient a grez 
Au plus haut prince qui soit de mere nez 
Qui vos envoie querre 
En une chanbre qui estoit peinte a flor 
Se sist li rois en son pales haucor 
Les lui sa suer a la fresche color 
Il li a dit belement par amor 
Ma bele suer ancui avroiz seignor 
Doner vos veil . j . conte pongneor 
N a plus vaillant jusqu en Inde major 
LX . per de la terre Francor 
Vos vienent querre tuit sont duc et contor 
En ceste vile ont ja fet tel sejor 
Qui a coute vc . mars puis cart jor 
Hermenjart l ot si li dist par amor 
Frere fet ele nel tenez a folor 
Foi que doi Deu le verai criator 
Je n avrai ja ne mari ne seignor 
Se . j . n en ai qui est de grant valor 
C est Aymeris le noble pongneor 
Qui tient Nerbone et le pais d entor 
Que refuserent li grant et li menor 
Tant redotoient la gent Sarrazinor 
Et cil la tient par force et par vigor 
Et desfant si contre gent paiennor 
Q ainz n en perdi demi pie ne plain dor 
Et por ice q an le tient au meillor 
Ai ge vers lui si tornee m amor 
Se ge ne l ai n avrai mari nul jor 
Car de celui me puet venir ennor 
Antan me quist Herchenbaus de Monflor 
Vieuz est li rois si tret mes a foiblor 
Mes nel preisse par Deu le criator 
Por le tresor Charlon l enpereor 
Qu il an poist bien venir desennor 
Que ja n eusse a lui pes ne amor 
S en venist tost hontage 
Frere ce dit la pucele eschevie 
Por amor Deu qui tot a en baillie 
N aiez vos ja de grant avoir envie 
Trop avez vos avoir et menentie 
Or vos ennuie la moie conpangnie 
Ce poise moi tant sui ge plus marrie 
Ne m en queisse a piece movoir mie 
Antan me vint querre dedanz Pavie 
Cil d Apolice a molt grant baronnie 
Ce est rois Otes qui a tant a seignorie 
Et Savaris a la barbe florie 
Li Alemanz qui cuidoit grant folie 
Car mieuz vosisse estre vive enfoie 
Que tex viellarz eust ma druerie 
Et li dus Aces c a Venice en baillie 
Plus a d un an me requiert molt et prie 
Si me requiert rois Andreus de Hongrie 
Riches hom est ce ne desdi ge mie 
 . X citez a dedanz sa seignorie 
Mes il n avra ja a moi conpagnie 
Car il est vieuz s a la barbe florie 
Et si est rox et la char a blesmie 
Par cele foi que doi sainte Marie 
Ne le prendroie por a perdre la vie 
Mieuz vodroie estre enz en . j . feu broie 
Que ja jeusse lez sa pance flestrie 
Si m eist Dex qui tot a en baillie 
Je n avrai ja viel home 
Dist Hermenjart au gent cors seignori 
Biaus sire frere par foi le vos afi 
Que ja n avrai en ma vie mari 
Se ge nen ai le preu conte Aymeri 
Le fil Hernaut au coraje hardi 
Que Charlemaine de Nerbone sessi 
Qant tuit li autre en furent esbahi 
Et tuit en furent del prendre au roi failli 
Qant li danziaus en gre la recoilli 
Biaus sire frere tot mon panse vos di 
Si m eist Dex qui onques ne menti 
Je ne desir nul home fors que li 
Dist Boniface Jesu Crist en merci 
Je ne vos veil doner fors Aymeri 
LX . pers a envoiez ici 
Qui sont haut home corajeus et hardi 
Dedanz Pavie sont passe a cart di 
Dist la pucele Deu en aor et pri 
Or puis bien dire de bone eure nasqui 
Puis que c est voirs que j avrai Aymeri 
Le seignor de Nerbone 
Qant sa seror rois Boniface entant 
Qu ele prendra Aymeri bonement 
Molt en est liez entre lui et sa gent 
Et li Lonbart en sont tuit molt joiant 
Car des Francois avoient poor grant 
Que il n eussent envers aus mautalant 
Cil qui ainz pot s en est tornez corant 
Jusq as Francois en vienent maintenant 
Qui tuit ensenble estoient atandant 
Que respondroit la pucele avenant 
Et li Lonbart vienent a eus errant 
Qui del conter estoient desirrant 
Et cil demendent a ceus qui sont devant 
Que vos respont la pucele avenant 
Menrons la nos a Nerbone la grant 
A Aymeri le hardi conbatant 
Et cil responent Oil molt bonement 
Se ne fussiez que iiij . seulement 
Si alast ele volentiers lieement 
Au seignor de Nerbone 
Qant la parole ont li conte escoutee 
Que bien ostroie la pucele senee 
C Aymeris l ait a la chiere menbree 
Savoir poez que molt bien lor agree 
Et Boniface sanz plus de demoree 
Les moine o lui en la sale pavee 
Ilec avoit molt de gent asenblee 
Car la novele lor estoit ja contee 
Que Hermenjart devoit estre espousee 
Atant es vos la pucele ennoree 
D une chanbre ist richement acesmee 
Vestue fu d une porpre roee 
Sa crine fu d un fil d or galonnee 
Les euz ot vers la face coloree 
De tel biaute l ot Dex enluminee 
Que puis ne fu si bele dame nee 
Tuit li baron l ont forment esgardee 
Dist l un a l autre coiement a celee 
Se ceste avoit Aymeris espousee 
Bien porroit dire c est veritez provee 
N avroit si bele jusq a la mer betee 
Rois dus ne cuens tant ait grant renommee 
Et la pucele qui bien fu doutrinee 
Est encontr eus tot maintenant alee 
Si les salue comme sage et senee 
Cil Damedex qui mainte ame a sauvee 
Et qui fist ciel et terre et mer salee 
Gart toz ces contes et doint bone encontree 
Molt par a ci bele gent asenblee 
Mainte robe ont entailliee et ovree 
De ver de gris et d ermine forree 
Mes ne connois de tant sui esgaree 
Conte Aymeri a la chiere menbree 
Cil de Nerbone a cui je sui donee 
Car viengne avant sanz nule demoree 
Si me recoive si li plest et agree 
Dame dist Hugues merveille avez contee 
Foi que doi Deu qui fist ciel et rousee 
Qant ce que dites sera chose averee 
Que cil de qui devez estre espousee 
Vandra por vos en iceste contree 
Bien percevroiz a la chiere menbree 
Au fiert regart a la brace carree 
Que c iert li cuens a cui seroiz donee 
Tot entor lui avra tele asenblee 
Tote enplira cele sale pavee 
Et la citez tant comme est granz et lee 
En essera en toz leus effreee 
Seignor ce dit la pucele senee 
Loez soit Dex et sa mere aoree 
De si haut mariage 
Qant li baron ont la parole oie 
Que il ont si la besongne fornie 
Que la pucele molt bonement otrie 
Q Aymeris l ait a la chiere hardie 
Li uns a l autre le conseille en l oie 
Tot coiement que l en ne l entant mie 
Par les sainz Deu bien est l uevre aconplie 
Molt par est bele Hermenjart de Pavie 
Car pleust Deu le fil sainte Marie 
Que Aymeris l eust en sa baillie 
Dedanz Nerbone la fort cite garnie 
Et si l eust espousee et plevie 
A cele loi que Dex a establie 
Et couchie fussent en la sale voltie 
Bien porroit dire si ne mentiroit mie 
N avroit si bele jusq as porz de Hongrie 
Princes ne rois tant ait grant seignorie 
Ce dist li uns a l autre 
El palais sont li prince et li marchis 
Desfuble sont li mantel vair et gris 
Soz aus les ploient deseure sont assis 
Entr eus ensenble ont molt joe et ris 
Et avec eus la pucele au cler vis 
Ele en apele les contes seignoris 
Seignor dist ele entendez mon avis 
Puis q ainsi est que li conseils est pris 
C avoir me veut li preuz cuens Aymeris 
Foi que doi Deu qui en la croiz fu mis 
Se vos volez ostroier mon avis 
De vos iront a Nerbone li dis 
Tout maintenant n i avra terme quis 
Et si diroiz Aymeri le marchis 
Qu il viengne querre sa fame en cest pais 
Se il veut cele por cui vos a tramis 
Et s il nel veut par le cors saint Denis 
Ja en avant n en sera mes requis 
Mes s il vient si ameint ses amis 
Et si chevauchent et par nuit et par dis 
Ja por cheval ne soient plus tardis 
S il ont cheval afole ne maumis 
Por . j . roncin rendrai destrier de pris 
Et por . j . mort en rendrai ge ij . vis 
Or en alez ou li . xij . ou li . x . 
Et li . l . remandront ci tandis 
Dedanz mes chanbres armez et fervestis 
Se por moi querre venoit en cest pais 
Par aventure duc ou conte ou marchis 
Tant avriont a mon frere tramis 
Que par avoir seroit molt tost sorpris 
Mes cil que erent dedanz mes chanbres mis 
Me secorroient as brans d acier forbis 
Se porter m en voloient 
Seignor baron nobile chevalier 
Dist Hermenjart la bele au cors legier 
Alez i . x . le mesage noncier 
Dedanz Nerbone a Aymeri le fier 
Qu il viegne ca sanz point de delaier 
Et ne li chaille de cheval espargnier 
Qui pert roncin je li rendrai destrier 
Dame font il bien fet a ostroier 
Qui ce refusse il ne vaut . j . denier 
Les bons mantiax lessierent tuit arrier 
La ou il sistrent qu il nes dengnent baillier 
Li . x mesaje se vont apareillier 
Cil que l en doit a Nerbone envoier 
Un pou les vont li autre convoier 
Tant qu il sont fors del grant pales plenier 
Et la pucele se prist a merveillier 
De ceus qui sont si orgueillex et fier 
Que lor mantiax lessent si estraier 
Mal soit de cel qui . j . en deint baillier 
Mes la pucele qui molt fist a proisier 
En apela son seneschal Garnier 
Et avec lui . j . damoisel legier 
Et . ij . sergenz et , j , franc escuier 
Seignor fet ele portez sanz delaier 
As chevaliers lor mantiaus qui sont chier 
Qui ci les ont lessiez toz estraier 
Ne sai por nos trichier ou essaier 
Dame font il bien fet a ostroier 
Chascuns en vait . xij . ou xv . enchargier 
As barons vont molt tost sanz delaier 
Qui ja issoient fors del pales plenier 
Por les mesages qu il vellent convoier 
Qui a Nerbone en doivent chevauchier 
Li senechaus les prist a aresnier 
Atendez nos seignor noble guerrier 
Toz voz mantiax que fesiez lessier 
Vos fet ma dame apres vos envoier 
Seignor vallet dist Guiz de Monpancier 
Or soient vostre bien vos avront mestier 
Car n afiert pas a nul franc chevalier 
N a duc n a conte qui terre ait a baillier 
Que il enport son siege 
Seignor vallet ce dist Guiz li marchis 
Or soient vostre li mantel vair et gris 
D autres avons tot a nostre devis 
N i a celui n en ait ou . v . ou sis 
N est pas reson en ce nostre pais 
Que cuens ne dus ne princes ne marchis 
Enport le siege sor coi il avra sis 
Font li vallet Seignor les voz mercis 
Damedex gart li rois de paradis 
Qui a doner vos a teus dons apris 
Si m eist Dex qui en la croiz fu mis 
Rois Boniface que nos servons toz dis 
Ne nos dona pieca tant mantiax gris 
Lonbart le voient tuit en sont esbahis 
Li rois meismes en fu forment pensis 
Merveille soi ou teus avoirs fu pris 
Que despandoient cil prince et cil marchis 
En son coraje les tient por fox et bris 
Car il n a pas tele despanse apris 
Mes qant le sot Hermenjart au cler vis 
Trestoz li cuers l en est de joie espris 
Lors en monterent li mesagier tuit dis 
Suz les mulez n i ot plus terme quis 
Tot maintenant sont a la voie mis 
Et li l . remainnent el pais 
Si comme dist la pucele gentis 
Et li mesage s en vont tuit ademis 
Or les conduie li rois de paradis 
Q ainz que les voie a Nerbone Aymeris 
Avra poor trestoz li plus hardi 
Car li cuiverz Alemanz Savaris 
Qu il enchaucierent ainsi com je vos dis 
S estoit puis tant porchaciez et porquis 
A un suen frere qu il avoit el pais 
Que il ot bien . c . homes fervestis 
Dex gart les contes qui en la croiz fu mis 
C or lor croist molt grant poine 
Vont s en li mes qui ne se targent mie 
Droit vers Nerbone ont lor voie acoillie 
 . X . escuiers ont en lor conpagnie 
Q an destre moinent les destriers de Hongrie 
Chascuns ot armes et espee forbie 
Qui grant mestier lor orent ainz conplie 
Serre chevauchent l anbleure serie 
Dex les conduie qui tot a en baillie 
Car Savaris a la barbe florie 
N a pas son duel encore oublie mie 
Le chemin gaite a jornee et demie 
Por Hermenjart la bele de Pavie 
Dont trop avroit grant duel et grant envie 
Se autres hom l avoit en sa baillie 
A tot . c . homes cui Damedex maudie 
Fu enbuchiez lez une voie antie 
Et li baron qui ne s en gardent mie 
Vont cele part a mesnie escherie 
Hugues parla a la chiere hardie 
De Bargelone avoit la seignorie 
Seignor dist il ce resenble folie 
Qant ne montons es destriers de Surie 
Et si fermons les hiaumes de Pavie 
Que n aillons pas comme gent esbahie 
Car ceste voie me senble molt soutie 
Tiengne chascuns pres l espee forbie 
Se trovons gent qui nos face asaillie 
Chascuns bien se desfande 
Seignor dist Hugues franc chevalier baron 
Se m en creez sor les destriers monton 
Et noz espees pres de nos bien tenon 
S an nos assaut tres bien nos desfandon 
Et cil responent A Deu beneicon 
Chascuns descent del mulet arragon 
Es destriers montent sanz plus d arestoison 
Puis chevauchierent fierement a bandon 
Jusq a l aguet ou firent li glouton 
Qant Savaris qui ait maleicon 
Choisi les contes si joianz ne fu hom 
Dist a ses homes Antandez ma reson 
Mien escient ancui gaengneron 
Car ci reperent li chevalier baron 
Qui l autrier firent si grant ocision 
De nostre gent c amene avion 
Mes n en i a pas a si grant foison 
Ceus qui ci vienent ne pris pas . j . boton 
S or n en prenons ancui la venjoison 
De ceus qu il ont ocis par mesprison 
James nul jor ennore ne seron 
Car par eus sont mort nostre conpagnon 
Dont j ai le cuer plain de grant marrison 
Dient si home Et nos que atendon 
Ja contre nos n avront guieres foison 
A icest mot s eslessent li gloton 
Et vers les contes brochent a esperon 
Qant cil les voient molt en ont grant fricon 
Seignor ce dist Hugues li gentis hom 
De bon conseil ne vient il se bien non 
Bien poez ore veoir a ma reson 
Que vos donai leal conseil et bon 
Car ci nos veinent pongnant de grant randon 
Ce m est avis li Alement felon 
Que l autre jor desconfit avion 
Por amor Deu seignor et por son non 
Or gardez bien que chascuns soit preudon 
Et conbatant et fier comme lion 
Se somes poi tant mieuz les requerron 
Vos veez bien qu eschaper ne poon 
Ne d autre part nul secors n atendon 
Ne nule aide se de Damedeu non 
Et bien sachiez se nos desconforton 
Ja encontr eus n avrons plus de foison 
Ne que l aloe contre l esmerillon 
He verai Dex quel soufrete hui avon 
Del bon vasal Girart de Rosillon 
D Hernaut de Mez et d Ors de Valbeton 
Gautier del Mans de Garin de Loon 
Et de Geufroi de Hunaut le Breton 
De Jocerant et del vasal Guion 
Et des . l . que arrieres lesson 
S or fussent ci li chevalier baron 
Petit durassent envers nos cil gloton 
Mes puis que voi que avoir nes poon 
Par ce Seignor qui Longis fist pardon 
Chier me cuit vendre aincois que pris soion 
Ne vos puis fere seignor autre sermon 
Toz nos comant a Deu et a son non 
Ja i ferrai qui q an poist ne qui non 
A ce mot broche le destrier arragon 
Et desploia le vermeil confanon 
Devant s en vet le tret a un bouzon 
De l autre part vint vers lui de randon 
Cil Savaris qui li crie a haut ton 
Randez vos tost fiz a putain gloton 
Ne vos vaudroit la defanse . j . bouton 
En Alemagne vos menrai en prison 
A mon talant en prendrai venjoison 
Et si me plest s en avrai raencon 
Hugues l entant si dolanz ne fu hom 
Le destrier broche ne dist ne o ne non 
Et l Alement revint a esperon 
Sor son escu fiert le vasal Hugon 
Brise sa lance s en volent li troncon 
Et Hugues fiert le traitor felon 
Desus la targe . j . tel cop a bandon 
Que ne li vaut la monte d un bouton 
Et tresperca le hauberc fremillon 
Mes li porpoinz fu desoz d auqueton 
Qui de la mort garanti le gloton 
Li ber l enpaint par grant airoison 
Janbes levees l abati el sablon 
Puis tret l espee qui li pant au giron 
Sore li cort iriez comme lion 
Ja li tranchast le chief soz le menton 
Mes au rescorre vindrent . c . conpangnon 
De la mesniee a l encrieme felon 
Ha Godehelpe escrient a haut ton 
Si l ont enclos entor et environ 
De totes parz asaillent le baron 
Se Dex n en pense par son saintisme non 
Ja n avra mes secors ne garison 
Car cil li lancent lor espiez a bandon 
Si li ocient son destrier arragon 
Si le metent par terre 
Qant Hugues voit soz lui mort son destrier 
Savoir poez n ot en lui c airier 
Il saut en piez a guise d omme fier 
Qui li veist son escu enbracier 
Et escremir del branc forbi d acier 
Molt le deust aloser et proisier 
Tant fiert li ber et devant et derrier 
Mal soit de cel qui l osast aproismier 
De loinz li lancent les roiz espiez d acier 
Ocis l eussent sanz autre recovrier 
Qant i apongnent li nobile guerrier 
Si conpangnon qui estoient arrier 
Et avec aus tuit li . x . escuier 
Qui arme furent si comme chevalier 
Entre Alemenz se fierent sanz targier 
La ou il virent le baron chaploier 
Qui molt avoit d aide grant mestier 
Nerbone pristrent hautement a huchier 
Chascuns celui qu il encontra premier 
Fet maintenant a terre trebuchier 
Qui lors veist Alemenz desrangier 
Tote la place lor ont fet si vuidier 
Qu il n i remest fors Hugon le guerrier 
Qui a pie fu el pong le branc d acier 
Dolent en furent li noble princier 
Devant eus gardent s ont veu le destrier 
Dont Hugues fist Savari trebuchier 
N avoit encor loisir ne recovrier 
Que il peust metre pie en estrier 
Monter font Hugue li baron droiturier 
Isnelement sor l auferrant corsier 
N avoit meillor de ci a Monpellier 
Si le soloit Savaris avoir chier 
Qu il nel donast por les membres tranchier 
Et d autre part li felon pautonier 
Font Savari lor seignor redrecier 
D ilec ou Hugues l avoit fet trebuchier 
Si l ot feru tot l ot fet esmaier 
Monter le font sor . j . autre destrier 
Que devant aus troverent estraier 
Il sone . j . grelle por sa gent ralier 
Tot entor lui les a fet reperier 
Qant il les voit ses prent a aresnier 
Seignor dist il molt me doit ennuier 
Qant cil vassal me font tel destorbier 
Par pou ne m ont fet les menbres froisier 
Et a toz jorz de mon cors mehangnier 
D autre part ai tel duel de mon destrier 
Que j an cuit bien de mon sans enragier 
A vos m en clain qui me devez aidier 
Se me poez de ces glotons vengier 
Tot mon tresor vos ferai si vuidier 
N i remendra maaille ne denier 
Tant vos donrai et argent et or mier 
Com li plus forz en osera chargier 
Qant cil l antandent n i ot qu esleescier 
Qui les veist de joste apareillier 
Envers les contes repansent de brochier 
Si les asaillent et devant et derrier 
Qant cil le voient n i ot que esmaier 
Deu reclamerent le verai jostissier 
Qui de mort les desfande 
Grans fu et fiers et perillex l estor 
De tant de gent ne vit nus hom gregnor 
Bien se desfandent li nobile contor 
Petit estoient mes molt orent valor 
Chascuns tenoit le bon branc de color 
N i ot si grant Alemant traitor 
S un d aus le fiert sor l iaume paint a flor 
Qu il ne l ocie sanz nul autre trestor 
Cui chaut de ce trop i a pou des lor 
Que trop estoient li cuivert boiseor 
Dex pant des contes par la seue docor 
Ne puent mes plus endurer l estor 
Car li gloton lor ont ocis le jor 
Lors escuiers dont molt ont grant iror 
Tant ont sofert li nobile contor 
Les cors ont tainz de sanc et de suor 
De lor escuz n i ot plain dor 
Tuit sont casse lor hiaume paint a flor 
Et desmaillie li hauberc tot entor 
Forment reclaiment le verai criator 
Que il les giet de cest jor a ennor 
N est pas merveille s il ont de mort poor 
Car navre sont durement li plusor 
De teles plaies dont granz est la menor 
Hugues lor dist belement par amor 
Por Deu seignor le verai sauveor 
Tant com vivons maintenons bien l estor 
Qu n en aions honte ne desennor 
Vez ci devant ce m est vis une tor 
Qui molt est bien fermee tot entor 
Se poions avoir tant de sejor 
Et Damedex donoit par sa docor 
Que fussions enz ja n avrions poor 
Que fussions pris sanz domaje des lor 
Qant cil l antandent si reprenent vigor 
Chascuns let corre le destrier misodor 
Pongnant s en tornent par delez . j . destor 
Tant lor aida Damedex celui jor 
Que tote overte ont trovee la tor 
Car ale furent cil dedanz en labor 
Dedanz se fierent li baron sanz trestor 
Fors seul Hugon le hardi pongneor 
Qui s apansa de sans et de valor 
Qu il ira dire Aymeri le contor 
Por ce qu il a le destrier coreor 
N avoit meillor jusqu en Inde major 
Lors s en torna pongnant par . j . destor 
Et li baron qui furent en la tor 
Cloent les portes maintenant sanz demor 
Ne truevent enz fors . j . seul vavasor 
Lui et sa fame a la fresche color 
Qui les recoivent volentiers par amor 
Qant desarme furent li . ix . contor 
Entr eus regardent environ et entor 
Qant il ne voient Hugon le pongneor 
Cuident qu il soit morz ou pris en l estor 
Lors font entr eus tel cri et tel dolor 
Que por . j . home ne veistes gregnor 
Mes por neant sont de lui en error 
Car li vasaus s en vet sanz nul sejor 
A Aymeri sor le bon misodor 
Cil dira les noveles 
Hugues chevauche sanz nule demorengne 
Droit vers Nerbone sor le destrier d Espangne 
Et Savaris et sa gent d Alemengne 
Devant la tor furent hors en la plengne 
Molt orent tuit grant duel et grant engangne 
De ceus qui sont en la grant tor hautengne 
Devant la porte descent o sa conpangne 
Et jure Deu et les sainz de Bretengne 
Ainz se leroit percier cuer et entrengne 
Que il s en parte tant c a force les prengne 
Mes s il atant Aymeri le chatengne 
N en partira jusq a tant qu il s en plengne 29 65 Car li ber Hugues i vet sanz demorengne 
Qui dira le mesaje 
Or sont li conte en la tor asegie 
Devant la porte sont Alement logie 
De ceus qui sont la dedanz herbergie 
Sont Alemant molt forment corrocie 
Sovant asaillent li cuivert renoie 
Mes n en sont guieres cil dedanz esmaie 
Ainz se desfandent comme vasal proisie 
Maint grant carrel lor ont aval lancie 
Cil qu il consivent sont mort et escachie 
Maint en i ont ocis et domagie 
Molt bien lor a li vavasors aidie 
Il et sa fame lor font grant amistie 
Des biens qu il ont ont beu et mengie 
Ausin se sont la dedanz aessie 
Comme s il fussent en lor demeinne fie 
Mes d aus vos ert . j . pou ici lessie 
D Ugon dirai le bon vasal proisie 
Qui avoit tant erre et chevauchie 
Et main et soir le bon cheval coitie 
Qu il voit Nerbone que tant a covoitie 
En la vile entre n i a plus delaie 
Molt ot le cors lasse et traveillie 
Un diemenche si com l en ot mengie 
Devant la sale au degre descendie 
A un vallet a son cheval baillie 
Dedanz la sale en est montez a pie 
Au mestre dois de fin marbre entaillie 
Fu Aymeris et si home apoie 
Qant Hugon voient merveille furent lie 
Encontre lui sont maintenant drecie 
Li plusor l ont acole et besie 
Cuens Aymeris en plore de pitie 
Isnelement l en avoit aresnie 
Hugues fait il com avez esploitie 
Ou sont remes li bon conte proisie 
Tuit li lx . que j avoie envoie 
Qant ge n en voi fors que vos reperie 
Ou en avez lix . lessie 
Hugues l antant si a le chief bessie 
Pleure des euz mot ne li respondie 
Voit l Aymeris pres n a le sans changie 
Par mautalant l a encor aresnie 
Hugues dist il ne me soit pas noie 
Dites moi tost com avez esploitie 
Sire dist il bien vos sera noncie 
Se me volez entendre 
Dist Aymeris Ne me soit pas cele 
Hugues biaus sire por Deu de majeste 
Ou sont remes li franc conte menbre 
Qant ge n en voi fors que vos retorne 
En mal pais avez ce senble este 
Forment vos voi traveillie et pene 
En grant besong avez ce cuit este 
Qui vos a si cel escu estroe 
Et ce hauberc desrout et desafre 
Et ce vert hiaume fret et escartele 
Sire fet il bien vos sera conte 
Tant avons fet la merci Damede 
La dame avroiz volentiers et de gre 
Il n a si bele de ci en Noiron pre 
Requise l ont maint haut prince chase 
Ainz de nul prendre n ot faim ne volente 
Fors que de vos que tant a desirre 
Par le conseil qu ele nos a done 
Sont la remes el grant pales liste 
De noz barons li . l . adoube 
Et nos . x . autre estions retorne 
Et avec nos . x . escuier menbre 
Por vos conter ce c avions trove 
Ainz qu eussions une jornee ale 
Nos asaillirent Alement desfae 
Qui plus estoient de cent par verite 
Tant i avons fort estor endure 
Nostre escuier sont mort et afole 
Et nos meisme en plusors leus navre 
Tuit i fussions ocis et decope 
Qant nos veismes une grant fermete 
Une fort tor de grant antiquite 
Si com Deu plot le roi de majeste 
Ilecques sont li . ix . baron entre 
Mien escient il sont a sauvete 
Bien se porront tenir au mien pense 
Tant c aiez la vostre secors mene 
Jentis cuens sire n i ait plus demore 
Secorez ceus qui tant vos ont ame 
Se il i muerent vos sera reprove 
Et qant li conte en seront delivre 
D ilec irons n i avra sejorne 
Querre Hermenjart au gent cors ennore 
Dist Aymeris Molt avez bien parle 
Foi que doi Deu le roi de majeste 
Ja mes en vile c une nuit ne jerre 
Tant que li conte en seront hors gite 
De cele tor ou il sont enserre 
Apres irons se Dex l a destine 
Por la pucele querre 
Cuens Aymeris n i vost plus delaier 
Qant il antant qu il avra moillier 
Richement fet son oirre apareillier 
Par la contree fet ses mes envoier 
Asenbler fet son grant barnaje fier 
Encore furent o lui li chevalier 
Que Charlemaine i avoit fet lessier 
Et tant en ot el grant pales plenier 
Mien escient plus de v . millier 
Ne li faudront por les menbres tranchier 
Dedanz Nerbone les a fet herbergier 
Li cuens la nuit de ci a l esclerier 
Au matinet font le hernois chargier 
Et es charroiz que il font charroier 
Font tot mener si com lor est mestier 
Devant s aroutent sergent et escuier 
Cuens Aymeris qui molt fist a proisier 
En la cite fist . m . sergenz lessier 
Et si remestrent . iiijc . chevalier 
Mes ainz qu il puissent arriere reperier 
En i eussent bien v . mile mestier 
Se Dex n en pense qui tout a a jugier 
Qant a Nerbone s en revendra arrier 
Lui n Ermenjart n avra ou herbergier 
S il nel conquiert au fer et a l acier 
Car Desramez cui Dex doint enconbrier 
Et Baufumez dui roi felon et fier 
Qui par la croute s en issirent l autrier 
Icil l alerent a l amirant noncier 
Si amenront le grant siege plenier 
Ainz c Aymeris puist arrier reperier 
Li vodront il sa cite chalengier 
Vait s en li cuens qui ne s i sot gaitier 
Molt se penerent d errer et chevauchier 
Mes lor jornees a conter ne vos quier 
Tant vait li cuens o son barnaje fier 
Qu il ont veu la grant tor blanchoier 
Ou enserre furent li mesagier 
Li gentil conte ou il n ot c airier 
Que Savaris avoit fet asegier 
Mes ainz qu il voient l endemain esclerier 
Voudroient estre li gloton pautonier 
Arrier en Alemengne 
Vait s en li oz a force et a bandon 
Et tant chevauchent a coite d esperon 
Qu il ont veu la tor et le donjon 
La ou il conte estoient en prison 
Virent les loges entor et environ 
La ou estoient li Alement felon 
Hugues les voit si joianz ne fu hom 
Conte Aymeri en apele par non 
Sire fet il or oiez ma reson 
Vez ci la tor la ou sont li baron 
Mes Deu merci qui Longis fist pardon 
Encore sont au siege li gloton 
Se il vos plest je lou que nos armon 
Car se as loges sorprendre les poon 
Ne lor vaudroit lor deffanse . j . boton 
Ne soient pris et mort sanz raencon 
Dist Aymeris A Deu beneicon 
Lors descendirent sanz nule arestoison 
Maintenant s arment chevalier et baron 
Qant arme furent entor et environ 
Chascuns remonte el destrier arragon 
Puis chevauchierent a coite d esperon 
Par les fenestres del plus mestre donjon 
Les ont veu li mesagier prison 
Virent reluire tant hauberc fremillon 
Et tant vert hiaume tant escu a lion 
N i ot celui qui n en eust fricon 
Car lors cuidierent li chevalier baron 
Ce fust la gent Savari le felon 
Ques viengne prendre a force et a bandon 
Dist l un a l autre Seignor quel la feron 
Tuit somes mort ja n avrons raencon 
Trop ont grant force cist Alement felon 
As ames face Jesu Crist voir pardon 
Aymeris sire com grant destruction 
Gentis cuens sire por vostre amor moron 
Mar vos veimes gentis fiz a baron 
Et Hermenjart a la clere facon 
Par cui perdon les vies 
Forment s esmaient li baron en la tor 
Et molt regretent Aymeri le contor 
Por coi se hastent li gentil pongneor 
Car li cuens vient a force et a vigor 
Et fu devant el destrier misodor 
Lez lui Hugon qui tant ot de valor 
Bien fu armez sor le bai coreor 
Dont abati Savari en l estor 
Au vant desploie l ensengne et l oriflor 
Qant la conurent li baron de la tor 
Lors firent joie nus hom ne vit gregnor 
En petit d eure oublient lor dolor 
Forment aorent le pere criator 
Dist l un a l autre N i fesons plus sejor 
Armons nos tost seignor franc pongneor 
Issons la fors por commencier l estor 
Vers Savari le felon traitor 
Car Damedex par la seue doucor 
Nos a si bien regarde hui cest jor 
Que ci nos vient Aymeri le contor 
Qui secors nos ameine 
Molt font grant joie li chevalier vaillant 
Dedanz la tor s armerent maintenant 
En tant com s arment li hardi conbatant 
Vint Aymeris a esperon brochant 
Et lez lui Hugues armez sor l auferrant 
Vc estoient el premier chief devant 
Dont chscuns fu armez a son talant 
Et qant les virent venir li Alemant 
N i ot celui ne muast son senblant 
Dist Savaris Seignor por Deu le grant 
Cil que ci vienent par le mien escient 
Ne nos sont pas ce sachiez bien voillant 
Or i parra qui me sera aidant 
Gardez mon cors que plus ne vos demant 
C est Aymeris qui ci vient chevauchant 
Lez lui ameine le vasal conbatant 
Qui enmena l autrier mon auferrant 
Vez le desus el premier chief devant 
Qant m en remenbre molt ai le cuer dolant 
Montez molt tost si en tornons fuiant 
Se il nos tienent n avrons de mort garant 
Et cil responent Tot a vostre commant 
De bien foir mar nos irioz proiant 
Car de conbatre n avons nos nul talant 
Lors corent tuit as chevax maintenant 
Qui roncin trueve destrier n i vet querant 
Chascuns sessist ce qu il trova avant 
Li uns roncin li autres auferrant 
Li tierz somier li carz mulet enblant 
Nes Savaris n i vait pas choisissant 
Sanz sele monte en un destrier corant 
A l ainz qu il pot s en est tornez fuiant 
Et apres lui s aroutent Alemant 
Que li plus fors le plus foible n atant 
Hugues les voit qui venoit apongnant 
Sor le destrier qui les granz sauz porprant 
En son coraje se vet aporpansant 
S il li eschape il ne se prise . j . gant 
Tant a brochie le destrier auferrant 
Que Savari qui s en fuioit devant 
A conseu au destroit d un pendant 
Il li escrie Cuiverz n iroiz avant 
Hui conparroiz vostre traison grant 
Qant cil l antant si ot poor si grant 
Que il se lesse cheoir de maintenant 
Merci li crie contre terre en gisant 
Tant li s espee et li vasax la prant 
Puis nel toucha ne feri tant ne qant 
Mes en prison l enmeinne 
Qant Savaris ot rendue s espee 
Molt poi ont puis li autre de duree 
a et la fuient comme gent esgaree 
Que il n ont loge ne tante remuee 
Et Aymeris lor vient de randonee 
Et tuit si home a grant esperonnee 
Et d autre part issent sanz demoree 
Li ix . baron de la grant tor carree 
Apres ceus vont qui la fuie ont tornee 
Cui il consivent tost a la vie outree 
As Alemanz rendent male sodee 
Car vers eus n ont desfanse ne duree 
Qui eschapa fete ot bone jornee 
Et qui fu pris s ot la teste copee 
Fors Savari qui la vie ot tensee 
C au vavasor de le grant tor carree 
Le dona Hugues a la chiere menbree 
Por ce qu il ot sa tor abandonee 
As ix . barons qui la vie ont sauvee 
Et cil le mist es sa chartre pavee 
Tant qu il li ot tel raencon donee 
Dont puis fu toz jorz riches 
Desconfit sont Alement et ocis 
Et en prison fu gitez Savaris 
Molt en fist Hugues que preuz et que gentis 
Que n en vost prendre vaillant ij . parisis 
Ainz le dona au vavasor de pris 
Por les barons c avoit en sa tor mis 
Et cil en a molt tres grant avoir pris 
Et raencon trestot a son devis 
Molt par fu liez li frans cuens Aymeris 
Qant les barons ot trovez sains et vis 
Molt s entrefirent grant joie li marchis 
Puis s en tornerent n i ot plus terme quis 
Cuens Aymeris et ses barons gentis 
Droit vers Pavis vont li conte de pris 
Querre Hermenjart la bele o le cler vis 
De lor jornees ne quier fere devis 
Tant ont erre et par nuit et par dis 
C un juesdi main aincois que fust midis 
En Pavie entrent li conte et li marchis 
Les bons ostieus ont li escuier pris 
Et Boniface li fors rois posteis 
Lor vint encontre comme frans et gentis 
Contre lui est descenduz Aymeris 
Con cil qui fu sages et bien apris 
Molt se conjoient li prince et li marchis 
Par les degrez qui sont de marbre bis 
En sont monte el pales seignoris 
D une chanbre ist Hermenjart au cler vis 
Bien fu vestue et de ver et de gris 
Un chapel d or ovre et bien assis 
Ot en son chief la pucele gentis 
Vers ot les euz cler et riant le vis 
Plus bele dame ne vit hom qui soit vis 
Nus ne la voit qui toz n en soit pensis 
Qant ele voit les chevaliers de pris 
Cortoisement les a a reson mis 
Cil Damedex qui maint en paradis 
Qui toz jorz fu et essera toz dis 
Il saut et gart ces dus et ces marchis 
Tant voi sor aus et de vair et de gris 
Que je ne sai li quiex est Aymeris 
Cil de Nerbone qui tant est posteis 
Qui por moi est venuz en cest pais 
Car viengne avant li frans cuens Aymeris 
Si me recoive n i ait plus terme quis 
Et qant l antant li cuens si s en est ris 
Son mentel giete ne li chaut qui l ait pris 
A la pucele a ses braz au col mis 
Car molt fu bien enseigniez et apris 
Dame fet il par foi le vos plevis 
Et bien sachiez que ge sui Aymeris 
Qui vostre sire doit estre et vos mariz 
S or vos avoie menee en mon pais 
Plus de ij . mile de chevaliers de pris 
Vos serviroient tot a vostre devis 
Granz merciz sire dist la dame au cler vis 
Si m eist Dex bien poez estre fis 
Que plus vos aim que hom qui soit vis 
Plus vos ai dit c a home mes ne dis 
Mes por ice ne m en doit estre pis 
Dame fet il par le cors saint Denis 
Mieuz vos en aim et amerai toz dis 
A ces paroles se sont andui assis 
Deseure , j , lit covert de paile bis 
La parolent ensenble 
Aymeris fu sages et enparles 
Prant la pucele si s est assis delez 
Par la main destre la prant par amistez 
Les doiz li baille qu ele ot molt bien formez 
Blanc ot le vis et si fu colorez 
De sa biaute poisse dire assez 
Mes ainz seroit li demi jorz passez 
Que ses sanblanz vos fust toz devisez 
Li cuens l apele com sages et menbrez 
Bele dist il quiex est vostre pansez 
Que vos resenble de moi nel me celez 
De long vos vieng querre bien le savez 
Por ce vos pri que se ne me volez 
Que vo talant ici me descovrez 
Aincois c avant en soit plus moz sonez 
Car bien sachiez se vos me refussez 
Qui me donroit tot l or de . x . citez 
Ne vos prendroie s il ne vos ert a grez 
Mieuz est que ci vostre bon me contez 
Que ja Lonbarz s en fust apres gabez 
Sire dist ele ja mar en douterez 
Car plus vos aim que home qui soit nez 
Mes Dex en soit merciez et loez 
Qant il vos plest que vos me requerez 
Mes ge vos pri gentis cuens ennorez 
Por amor Deu qui en croiz fu penez 
Ne me laissiez ci qant vos en irez 
Mes a Nerbone avec vos m enmenez 
Que ci ne viengne ou princes ou chasez 
Qui m en vosist mener par ses fiertez 
Tost en porroit tex max estre levez 
Dont mainz Francois seroit morz et finez 
Bele dist il ja mar en parlerez 
Par l ame au pere dont ge fui engendrez 
Ce fu Hernauz qui tant fu renommez 
Qant g en irai avec moi en vendrez 
El pales de Nerbone 
Grant fu la noise sus el pales plenier 
Venu i furent maint baron chevalier 
Et des Lonbarz i ot pres d un millier 
De plusors choses prenent a conseiller 
Cuens Aymeris n i vost plus delaier 
Milon apele le fil au duc Garnier 
Amis fet il je vos veil enchargier 
Le mien afere a dire et a noncier 
De ceste dame del fere ou del lessier 
Q an mon pais vodroie reperier 
Car de paiens me covient molt gaitier 
Bien sai de voir qu il ne m ont guieres chier 
Se il pooient en nul sans esploitier 
Molt me feroient volentiers domagier 
De Nerbonois mon grant pales plenier 
Que Charlemaine li rois me fist baillier 
S or le perdroie por aler donoier 
Bien porroit dire et por voir afichier 
C a mauves oir l avroit il fet baillier 
Sire dist il bien fet a ostroier 
Adont se drece en piez li fiz Garnier 
Molt ot en lui nobile chevalier 
Bel et cortois et molt bien enparlier 
Roi Boniface en prist a aresnier 
Et les Lonbarz que il vit conseillier 
Seignor dist il ne vos doit ennuier 
La volente conte Aymeri le fier 
Por coi il vint en cel pales plenier 
De par le conte s il vos plest vos requier 
Que li dongniez Hermenjart al vis fier 
Se li cuens l a molt vos poez proisier 
En totes corz en seroiz vos plus chier 
Et en vos marches plus redote et fier 
Et s il ne l a ja nel vos quier noier 
Il s en ira en son pais arrier 
Si avra fame aincois . j . mois entier 
Tele com Dex la li vodra jugier 
Mes une chose a celer ne vos quier 
Ainz que partons de cest pais plenier 
Vc . des voz avrons fet trebuchier 
Lonbart l antandent n i ot que esmaier 
Li uns a l autre le prist a conseillier 
Molt nos fet ore cil vasax menacier 
C . dahez ait qui por une moillier 
Se lera ja ocirre et destranchier 
S il veut la dame si l ait sanz nul dengier 
Si li fesons sanz plus de delaier 
XV . somiers d or et d argent chargier 
Qu entr eus avront li baron chevalier 
Et si franc home qui en avront mestier 
Hermenjart rit qant les ot deresnier 
Dist as Lonbars Ce fet a mercier 
Foi que doi Deu le Pere droiturier 
Puis que li cuens me requiert a moillier 
James nel quier por nul home changier 
Lonbart l entandent prenent a conseillier 
Bien a la dame riche mari et fier 
En la cort Charle n a meillor chevalier 
Pleust a Deu qui tout a a jugier 
Qu il la tenist en son pales plenier 
Et si l eust espousee a moillier 
Rois Boniface en prist a aresnier 
Conte Aymeri le nobile guerrier 
Gentis cuens sire volez ceste moillier 
Respont li cuens Riens plus ne vos requier 
Par la main destre li vait li rois baillier 
Li cuens la prist liement sanz dengier 
Grant joie font li baron chevalier 
A lor ostieus alerent herbergier 
Jusqu au matin qu il virent esclerier 
Lors s apareillent sanz plus de l atargier 
Sor ces somiers font ces hernois chargier 
Es destriers montent li nobile guerrier 
Vait s en li cuens s enmeine sa moillier 
De la vile issent sanz plus de delaier 
Rois Boniface les ala convoier 
Aymeris sire par le cors saint Richier 
Entre tiex gens vos en alez arrier 
Qui vo lignaje n en orent onques chier 
Gentis cuens sire seu volez ostroier 
De mes Lonbarz enmenroiz . j . millier 
S avra chascuns et armes et destrier 
Aideront vos se en avez mestier 
Mes d une chose vos veil ge molt proier 
Que ce se vient a estor commencier 
Que les metoiz devant el chief premier 
Dist Aymeris Bien fet a ostroier 
De conpangnie ne me doi esmaier 
Par saint Denis a cui l en doit proier 
Qant plus en ai plus me fet leeschier 
Lonbart l entendent n i ot que corrocier 
Li uns a l autre le prist a conseillier 
Par saint Remi molt nos doit ennuier 
Rois Boniface ne nos a guieres chier 
Qui a tel home nos veut ici baillier 
Plus aime guerre que boivre ne mengier 
Se apres lui nos covient chevalchier 
Ja uns toz seus n en revendra arrier 
Qant Boniface les ot ainsi plaidier 
Conte Aymeri en prist a aresnier 
Gentis hom sire a celer nel vos quier 
Icist Lonbart c o vos veil envoier 
Sont molt coart et foible au commencier 
Se vos venez au fort estor plenier 
El front devant les fetes chevalchier 
Si les metez as premiers cox paier 
Lors devendront et corageus et fier 
Ainz qu il se lessent prendre ne destranchier 
Ce sachiez vos se vendront il molt chier 
Lonbart l entandent n i ot que esmaier 
Dist l un a l autre N i vaut rien gramoier 
Se par bien fere ne poons reperier 
Honnis soit il a guise de lanier 
Qui s i lera tuer ne mehangnier 
Tant com il puist durer au branc d acier 
Lors se departent li baron chevalier 
Vait s en li cuens s enmeine sa moillier 
Rois Boniface est retornez arrier 
Et Aymeris panse de chevauchier 
O lui enmaine son grant barnaje fier 
Or les conduie cil qui tout puet jugier 
C or croist molt grant paine 
Endementiers c alez fu a Pavie 
Cuens Aymeris a la chiere hardie 
Querre Hermenjart la bele l eschevie 
Uns Sarrazins cui li cors Deu maudie 
Droit a Orenge a sa voie acoillie 
Jusq au pales ne s aseura mie 
Desrame trueve en la sale voltie 
Et Baufume o lui sa conpangnie 
Ce sont li roi qui par la croute antie 
Fors de Nerbone issirent la garnie 
Qant Charlemaine i mena s ost banie 
Cil dui issirent par mi la croute antie 
Por aler querre et secors et aie 
A l amirant qui sire ert de Persie 
En Orenge orent puis pris herbergerie 
Enz el palais en est montez l espie 
Il les salue de la loi paienie 
Baron fet il Mahomez vos aie 
Alez s en est Aymeris a Pavie 
Querre une fame a grant chevalerie 
Si a lessie Nerbone desgarnie 
Molt sont dedanz a mesnie escherie 
Se vos volez par tans l avroiz sessie 
Qant li dui roi ont la novele oie 
Molt en firent grant joie 
Qant li dui roi oient le mes parler 
Que Aymeris est alez querre per 
Droit a Pavie ou la doit espouser 
D ilec s en tornent n i vodrent plus ester 
Vers Babiloine pansent d esperonner 
Tant com cheval lor puent randoner 
De lor jornees ne vos quier deviser 
En Babiloine vindrent . j . avesprer 
A pie descendent sanz plus de demorer 
Puis en monterent el palais principer 
L amirant truevent seant a son souper 
Et iiij . rois qui molt font a douter 
De l autre enpire ne vos sai ge nomer 
Merveille gent i ot fet asenbler 
Por une feste que vodrent celebrer 
De Mahomet que durent aorer 
Si com en l ot a Mesques fet porter 
Et en la fierte couchier et reposer 
La feste ert grant bien la firent garder 
Et l amirant lor fist ses jeus mostrer 
Si merveillex com vos m orriez conter 
En mi la sale del pales principer 
Avoit . j . arbre q an i ot fet ovrer 
Fet fu de coivre si l ot en fet dorer 
Et en un molle si fondre et tresgiter 
Soz ciel n a home tant seust porpanser 
Et la maniere des oisiax esgarder 
Qu il ne poist sor cel arbre trover 
De toz oisiaus la figure prover 
Et si avoit chascuns oisiax son per 
Li enchanteres fist forment a loer 
Del flum c oez Paradis apeler 
Il fist les pierres venir et asenbler 
En fin esmal les ot fet seeler 
Par nigromance i fait le vent entrer 
Encontremont par le tuel monter 
Qant li vanz sofle les oisiax fet chanter 
En lor maniere seriement et cler 
Soz ciel n a home qui s en puist saouler 
S il est iriez por coi l oie soner 
Tout maintenant li fet s ire oublier 
Tant com en veut fet en le son durer 
Et qant l en veut si le fait en cesser 
L amirant servent Sarrazin et Escler 
Forment se fet servir et ennorer 
Mes jusq a pou changera son penser 
Car li dui roi vienent sanz demorer 
Qui li diront noveles 
El palais montent li dui desherite 
Qui de Nerbone estoient eschape 
C est Baufumez et li rois Desrame 
A l amirant en sont au pie ale 
Por Mahomet li ont merci crie 
Li amiranz les en a releve 
Et fierement les en a apele 
Que avez vos chetif maleure 
Sire font il ja ne vos ert cele 
La gent de France que mal fussent il ne 
Charles li rois et sa crestiente 
Nos ont tolue Nerbone la cite 
Et la contree environ et en le 
Si l a donee a un suen avoe 
A Aymeri . j . orgueillex chase 
Mes alez est a molt riche barne 
Querre une dame ce nos a l en conte 
Ne revendra de c a . j . mois passe 
L amirant l ot pres n a le sans desve 
A haute voiz lor avoit escrie 
A . c . deables tant a Charles dure 
Des que paien orent Rollant tue 
Et Olivier le vassal adure 
Et toz les pers de France le regne 
Si deust il avoir son tans fine 
Dient li mes Onques n en soit parle 
Biaus est li vieuz et de molt gent ae 
Bien sont par lui si garnement porte 
Et molt tost monte el destrier abrive 
N a en sa cort home plus alose 
Mes se volez croire nostre panse 
Mandez paiens environ et en le 
Et qant avrons grant barnaje asenble 
Droit a Nerbone en irons la cite 
Qant l avroie prise par vostre poeste 
Si en irons en France le regne 
Prendroiz Paris a vostre volente 
Troies et Miauz que ja n iert trestorne 
Et tot le regne Charlon le rasote 
A Es en France en mi la roiaute 
Avroiz par tans vostre chief coronne 
Puis retorroiz ainz demi an passe 
Tot droit a Rome qui est d antiquite 
Si conquerroiz par force la cite 
Le grant tresor que la ont amasse 
Avroiz vos tot se il vos vient a gre 
Dont tenu erent . xx . paien arme 
Dist l amirant Molt avez bien parle 
Et molt m avez loial conseil done 
Par ceste barbe ja n iert plus trestorne 
Que ge n en face ce c avez devise 
Lors a tantost l amirant commande 
Que si brief soient maintenant seele 
Et as corlius soient molt tost livre 
Et il si font n i ont plus demore 
Tant ont li mes esploitie et erre 
De Rochebrune de si c an Dureste 
Ou li soleuz giete premiers clarte 
Sont tant paien venu et asenble 
Que l ost en dure une liue de le 
De ci a Mesques ne se sont areste 
Ileques ont Mahomet enserre 
De Charlemaine se sont a lui clame 
Et d Aymeri cel orgueillex chase 
Qui de Nerbone les a desherite 
Grant fu l ofrande que il li ont done 
Apres i ot maint olifant sone 
Destrier henissent et mur ont rechane 
Cil Sarrazin ont glati et jupe 
Li uns a l autre escremi et joste 
Plus grant enpire ne vit nus aune 
Car ilec fu Athenas et Janbe 
Et rois Maubrun et son frere Forre 
Li rois d Egipte et li rois Codroe 
Et Anfelis et li rois Acere 
Cornabadas et li rois Mautrible 
Et Lucifer et li rois Giboe 
 . XIIII roi qui d Espengne sont ne 
A tout l enpire qu il orent amene 
Sont maintenant en lor navie entre 
Vitaille portent li gloton deffae 
Por aus guerir jusq a un an passe 
Boutent de rive en mer sont esquipe 
Li vif deable lor donent tel ore 
Q an xv . jorz sont deca arive 
Voient la terre de la crestiente 
De Terrasconne le bon pais loe 
Li mur blanchoient comme flor en este 
Plus de xm . ont de pitie plore 
Por lor lignaje qu en iert desherite 
Des nes issirent n i ont ont plus demore 
Sor les destriers sont maintenant monte 
Qant il se furent molt richement arme 
Par Avalence se sont achemine 
Tote ont la terre et le pais gaste 
Tant chetif ont pris et enchaenne 
Batu les ont et feru et fuste 
Que de lor char en est li sans vole 
Ce fu a feste saint Jehan en este 
Que soie sont et recoilli li ble 
Sarrazin vindrent a la bone cite 
Devant Nerbone ont fet tendre maint tref 
Li amirant li prince et li chase 
Maint paveillon ont tot entor ferme 
Dex quel domaje voirs rois de majeste 
Que or nel set Aymeris l adure 
Qui amoine sa fame 
Li amiranz fet ses paiens logier 
Si pres des murs que tresist . j . archier 
En . j . bruillet s en entrent dui millier 
Des Sarrazins cui Dex doint enconbrier 
Tres bien se font aincois apareiller 
De blans haubers et de hiaumes d acier 
De fors escuz et de tranchanz espies 
Puis desroterent et chamex et somiers 
Parmi les prez les lessent estraier 
Dex les confonde qui tot a a jugier 
Car ce font il por Francois engangnier 
Et cil qui furent sus el pales penier 
Qant la cite virent si asegier 
S il s en esmaient ne fet a merveillier 
Dist Elinaus o le coraje fier 
Li nies Naimon que Charles ot tant chier 
Seignor dist il celer nel vos quier 
Cuens Aymeris qui ci nos fist lessier 
Porra des ores ce cuit ge trop targier 
Alez s en est requerre sa moillier 
Droit a Pavie ou la doit nocoier 
Ne revendra devant . j . mois entier 
Puis qu il nos a fet sa cite lessier 
Bien doit chascuns valoir , j , chevalier 
C dahez ait a guise de lanier 
Qui ci sera com en mue esprevier 
Issons la fors chascuns sor son destrier 
Trestuit arme sanz plus de delaier 
Si acoillons et chamex et somiers 
Que il ont fet de vitaille chargier 
S en garnirons ce grant pales plenier 
Qant Aymeris mon seignor droiturier 
S en revendra que il truist a mengier 
Et cil responent Bien fet a ostroier 
Qui vos faudra ja ne soit chevalier 
Isnelement se vont apareillier 
Vestent haubers lacent hiaumes d acier 
Cengnent espees a lor flanc senestrier 
Puis est montez chascuns sor son destrier 
A lor cox pandent les escuz de cartier 
Et en lor poinz les rois tranchanz espiez 
Par Porte Aigiere s en issent eslessie 
De ci as tres ne finent de brochier 
Li amiranz ert assis au mengier 
Bien les requierent noz baron chevalier 
Des Sarrazins ont mort pres d un millier 
Puis s en reperent vers la cite arrier 
Si acoillirent et chamex et somiers 
Mener les cuident avec aus herbergier 
Mes paien saillent cui Dex doint enconbrier 
Plus sont de mil li gloton losengier 
Bien sont arme chascuns sor son destrier 
Qant li Francois les virent desbuchier 
Savoir poez n i ot que esmaier 
James arrier ne cuident reperier 
Dedanz Nerbone el grant pales plenier 
Le grant eschec lor covient a lessier 
Ainz n amenerent ne chamel ne somier 
Ne de l avoir vaillisant . j . denier 
Ne n i parlerent de tornoi commencier 
Mes de l ocirre et de tout destranchier 
La veissiez . j . grant estor et fier 
Tant hante fraindre et tant escu percier 
Tant Sarrazin verser et trebuchier 
Bien s i vandirent li noble chevalier 
Des Sarrazins ocistrent . j . millier 
Mes des Francois i ot grant destorbier 
N en repera pas les Vc . arier 
De m . qu il furent a l estor commencier 
Et de ceus fu navree une moitie 
Il s en retornent vers le pales plenier 
D antrer dedanz orent grant desirier 
Par mi les portes panserent de brochier 
Qant il sont outre si font le pont drecier 
Tres par mi l ost s eslesse un chevalier 
Non ot Fouquins fiz fu au duc Garnier 
De son escu n i ot plein pie d entier 
Trestot li orent tranchie li aversier 
Et son hauberc ont fet si desmaillier 
Que n eust mes a franc home mestier 
Et li ont fet par mi le cors plaier 
D un roit espie fu feruz au lancier 
Li fers l en vint sor le neu del braier 
Par mi la char vit en le sanc raier 
Que l esperon en covint a moillier 
L enforcheure et le col del destrier 
D un espie tint la hante de pomier 
Perdu en ot et le fer et l acier 
A grant merveille senbla bien chevalier 
Qui soit issuz de fort estor plenier 
Paien s escrient Ore apres sanz targier 
Par Mahomet vez ci le chevalier 
Qui l ira ja Charlemaine noncier 
Si amenra le grant barnaje fier 
Apres lui vont de paiens . x . millier 
Et qant il voient ne le porront baillier 
Les forz espiez li prenent a lancier 
Dex le gueri qui ot tot a a jugier 
Qu il ne touchierent ne li ne son destrier 
Ainz cers ne dains ne prist saut de ramier 
Ne corut mieuz qant en le fet chacier 
Com il fet corre son auferrant corsier 
Par tans l ira a Aymeri noncier 
Se le cheval ne covient estanchier 
Tant a erre li nobile guerrier 
C Aymeri trueve c ameine sa moillier 
En sa conpangne maint vaillant chevalier 
Cil jugleor por eus esbanoier 
De vieler pansent et d envoisier 
Noces ont bones s atendent bon loier 
Mes en pou d eure orront le vers changier 
Es vos Fouquin pongnant sor le destrier 
A haute voiz commenca a huchier 
Aymeris sire gentil noble guerrier 
Vos amenez ce m est avis moillier 
Mes d une chose vos poez esmaier 
Que vos ne lui n avroiz ou herbergier 
Car Desrames l orguellex et li fier 
Et Baufumez cui Dex doint enconbrier 
Qui par la croute s en issirent l autrier 
Icil l alerent a l amirant noncier 
Amenez ont tant paiens aversiers 
Ja n en seroient aconte li millier 
Asiege ont ton grant pales plenier 
N i a plain pie de terre au mien cuidier 
Ou n aient fet tref ou tente drecier 
Molt fierement nos asaillirent ier 
Mes onques guieres n i porent gaengnier 
La merci Deu qui tot a a jugier 
Nos oceimes des lor plus d un millier 
Mes des noz firent des plusors domagier 
Et cruelment et navrer et plaier 
Aincois c arrieres peussions reperier 
Nos en covint l une moitie lessier 
De nostre gent el fort estor plenier 
Dex pant des ames qui tout a a jugier 
A moi poez veoir sanz nul cuidier 
Q an l estor fui n en sui pas mencongier 
Dist Aymeris Molt senbles bien guerrier 
Si a en toi molt vaillant chevalier 
En nule terre meillor de toi ne quier 
Voit Hermenjart prist l en a aresnier 
Bele dist il savez moi conseillier 
Se Dex m eist ore en ai grant mestier 
Sire fet ele par moi foi volentiers 
Car il me senble li conseuz est legier 
Dont n estes vos . iiij . guerrier 
Que Charlemaine vos avoit fet lessier 
Et si avez de Lonbarz un millier 
Dont chascuns a et armes et destrier 
Se vos venez au grant estor plenier 
Par eus porroiz grant estor commencier 
Alez avant vos et vo chevalier 
Et g en irai sel volez ostroier 
Droit a Vienne el pales herbergier 
Au duc Girart vostre oncle le guerrier 
Proierai lui se de rien vos a chier 
Que vos secore a ce besong premier 
Il est vostre oncles si vos doit bien aidier 
De moi meismes i fetes mesagier 
Plus creant mes n i poez envoier 
Aymeris l ot s enbraca sa moillier 
Les euz le vis li commence a besier 
Dame dist il bien fet a ostroier 
Bien me savez loiaument conseillier 
Alez en dont n avez que delaier 
Je vos comment au verai jostissier 
Et ge vos sire a Deu le droiturier 
Qui vos desfande de mort et d enconbrier 
Vait s en li cuens si part de sa moillier 
Vc . Lonbarz fist o lui envoier 
Et iiij contes qui molt font a proisier 
Cil la conduient tot le chemin plenier 
Droit a Vienne ou en doit chevalchier 
Le Rosne passent sanz plus de delaier 
A Luniax vait Aymeris herbergier 
Jusq au matin que il dut esclerier 
Armer se fist li cuens et haubergier 
Et en monta sor . j . corant destrier 
Puis s en ala sor j . tertre puier 
De sa cite voit les murs blanchoier 
Et voit paiens et Sarrazins logier 
Tout environ Nerbone 
Desus . j . tertre Aymeris en monta 
Devant Nerbone les paiens esgarda 
Il les maudist de Deu qui tot forma 
Et Hermenjart la bele chevaucha 
De ses jornees ne vos conterai ja 
Tres c a Vienne mie ne sejorna 
Le fil Guimart Poincon en apela 
Un chevalier que la dame adouba 
Conroi et armes et cheval li dona 
Amis fet ele ore entant a moi ca 
Droit a Vienne a Girart tost en va 
Le gentil duc qui tant de bonte a 
Salue le de Deu qui tot forma 
Et de par moi qui t ai envoie la 
Et d Aymeri son neveu qu il ama 
Le grant besong ne li celes tu ja 
Que assise est Nerbone qu il lessa 
Qant a Pavie querre moillier ala 
Tant de paiens entor la cite a 
Que hom qui vive autant n en esgarda 
Mes Aymeris a tot sa gent i va 
Si m en envoie droit a Vienne ca 
C or me herberge se il onques l ama 
Et cil respont Dame com vos plera 
Le bon destrier forment esperonna 
Tres c a Vienne mie ne s atarda 
Le duc Girart sus el pales trova 
Ou beter fait j . grant ors que il a 
Es vos le mes qui bel le salua 
De par Jesu qui le mont estora 
Et de par cele qui a lui l envoia 
Puis li a dit que mot n i oblia 
Ce que la dame li dist et devisa 
Li dus l antant grant joie en demena 
De Damedeu qui tot le mont cria 
Soit beneoite l eure que ci vendra 
La gentil dame qui vos envoie ca 
N oi si grant joie ce sachiez des pieca 
Qant li miens nies si sage dame avra 
Dame Guiborc fet il entandez ca 
S onques m amastes or le verre ge ja 
Or sai ge bien qui de cuer m amera 
C a ceste dame grant ennor portera 
Isnelement les degrez avala 
Dame Hermenjart jus au perron trova 
Li dus l enbrace et apres la besa 
Sus el palais avec lui l enmena 
A son pooir chascuns d eus l ennora 
De lor mengier ne vos parlerai ja 
C a grant plante li dus lor en dona 
Por Aymeri biau senblant lor mostra 
Dame Guiborc Hermenjart enmena 
Dedanz ses chanbres richement la coucha 
Lonbart la gardent tant que il ajorna 
Chascuns ot hache ou dart qui bien trancha 
Car oiez ores com Girarz esploita 
N est mie povres qui un bon ami a 
Mende ses homes tant que . x . mile en a 
Chascuns ot armes et destrier quel porta 
Ce dit li dus son neveu secorra 
Dame Hermenjart sa fame li menra 
L or et l argent tout mener li fera 
Que de Pavie la dame en amena 
Guiborc la seue avec lui conduira 
S il fait bataille tres bien li aidera 
Par aventure que mestier i avra 
S il fet ses noces tres bien i servira 
Au mengier a Nerbone 
Girarz s en torne n i volt plus sejorner 
Molt fiere gent fet avec lui mener 
Et chevaliers qui molt font a loer 
Dame Hermenjart fet avec lui aler 
L or et l argent n i volt pas oblier 
Et les chiers pailes fet chargier et troser 
Que de Pavie orent fet aporter 
Guiborc sa fame fet avec eus errer 
De lor jornees ne vos quier a conter 
Jusq a Nerbone ne vodrent arester 
Or redevons ci d Aymeri chanter 
Qui en l angarde fu au matin montez 
Sor son destrier fervestuz et armez 
Et regarda devers Nerbone es prez 
Tenduz i voit . m . loges et . m . tres 
Et . m . aucubes et . m . brehans levez 
Voit les cuisines et les feus alumez 
Les Sarrazins et venir et aler 
Et l un a l autre escremir et joer 
Ces chevax ferrent et moinent abuvrer 
De Damedeu qui le mont volt sauver 
Les maudit toz li cuens gentis et ber 
Paienne gent Dex vos puist craventer 
Mal soit des meres qui tant en ont porte 
Puis des glotons qui les ont engendrez 
Je ne cuidasse que outre la grant mer 
L une moitie en poist l en trover 
Uns autres hom en fust molt effreez 
Et il en prist forment Deu a loer 
Voirs Dex fet il toi puisse aorer 
Qui nos as fet tel avoir amener 
Com cist paien ont ci fet amasser 
Se Dex ce done qui tot a a sauver 
Que ge le puisse avoir et conquester 
N iere mes povres tant com puisse durer 
Par cel apostre que l en doit aorer 
Se Dex me done ma moillier espouser 
De cel avoir qui la est asenble 
Ferai mes noces en ce domaine tref 
Ja en chastel ne m irai osteler 
Por noces fere ne por joie mener 
Jus de l angarde s en prist a devaler 
Jusq a ses homes ne se vost arester 
Contre lui vont si baron et si per 
Qui des paiens pristrent a demander 
Seignor baron dist Aymeris li ber 
Puis que Dex vost le suen peuple former 
Et en la Virge se dengna aonbrer 
Qant vint an terre por le monde sauver 
Ne furent tant de paiens ne d Esclers 
Com en puet ci sor ce tertre esgarder 
Franc chevalier ne vos espoentez 
Car s avient chose que doions asenbler 
Criez Monjoie et del ferir pansez 
Si cuideront Sarrazin et Escler 
Que ce soit Charles li forz rois coronnez 
Qui ait de France ses barons amenez 
Plus le redoutent que foudre ne orez 
Se ces premiers avons desbaretez 
Li remenanz porroit petit durer 
Toz li gaeinz vos soit abandonez 
Ja n en prendrai ij . deniers monneez 
Tuit en seront et conpangnon et per 
Qui de cest jor porra vis eschaper 
A toz jorz mes sera riches clamez 
Bien sot li cuens ses gens reconforter 
Car si les a bien fet aseurer 
Que il vodroient ja estre a l asenbler 
Lonbart l entendent si pristrent a trenbler 
Dist l un a l autre Ne poons eschaper 
Hui nos covient nostre tens afiner 
Rois Boniface qui ca nos fist torner 
Ne se pooit mieuz de nos delivrer 
Or puet noz fames richement marier 
Et noz granz terres a autre home doner 
James . j . seul n en verra retorner 
Qant Aymeris les ot si dementer 
Les suens barons en prist a apeler 
Seignor fet il ne vos quier a celer 
Ces Lonbarz ci voi molt espoenter 
Mes d une chose me puis bien ramenbrer 
Que Boniface me fist bien commander 
Qant de lui dui partir et desevrer 
Que se venoie a bataille asenbler 
El front devant les meisse chapler 
Si veil c avant les facons toz aler 
Et qant vendrons as ruistes cox doner 
Se les veez foir ne reculer 
Proier vos veil a toz et commender 
C a voz espees les alez decoper 
Ja autre Turc n i querez n autre Escler 
Qant Lonbart oent le conte ainsi parler 
Dist l un a l autre N i poons plus durer 
Par mi la mort nos covient a passer 
Encore ancui n en poons eschaper 
Mes Damedex puist celui vergonder 
Qui se lera ocirre et decoper 
Si l avra fet as paiens conparer 
Tel hardement prenent a recovrer 
Que toz les autres en puet en mieuz amer 
Seignor baron dist Aymeris li ber 
G irai avant le premier cop doner 
Sor mon destrier fervestuz et armez 
Ja n i menrai ne conpangon ne per 
S a l amirant pooie ja parler 
Que a delivre le poisse trouver 
C est bon espie qui si est d acier cler 
Li cuit ge fere par mi le corps passer 
Se lor seignor pooie mort giter 
Petit porroit li remenanz durer 
Et vos vos faites garnir et aprester 
Qant vos orroiz mon olifant soner 
Et les paiens entor moi asenbler 
Secorez moi tantost sanz demorer 
Ja n avez vos que ce tertre a passer 
Et cil responent Bien fet a creanter 
Qui vos faudra Dex le puist craventer 
A ces paroles s en est li cuens tornez 
Sor son destrier fervestuz et armez 
Dex le conduie qui an croiz fu penez 
Passe le tertre si est en l ost entrez 
Voit le pomel dont li aigle ert dorez 
Partant conut que c ert li mestre trez 
Sor son destrier i vint tot abrivez 
L amirant trueve et iij . rois coronnez 
N i avoit plus Sarrazin ne Escler 
La conseilloient entr eus por deviser 
Com il porroient la cite conquester 
Au feu grezois esprendre et alumer 
Mes en pou d eure changera lor penser 
Es vos le conte qui est dedanz entrez 
Porte l espie qui est gros et carre 
Et par devant estoit li fers tornez 
Li troi roi saillent chascuns fu effreez 
Dist Aymeris Gloton car vos seez 
Mieuz vos ira espoir que ne pensez 
Ou pis espoir se ne voz i gardez 
Car ne vos veil de riens aseurer 
Mesagiers sui ja nel vos quier celer 
Au meillor roi dont nus oist parler 
C est Charlemaine li gentis et li ber 
Cil si m envoie son mesage conter 
A l amirant que por fol puis clamer 
Qant il osa sor nos a ost torner 
Si vieng a lui enquerre et demander 
S avant ira ou ci vodra ester 
Li quieus est ce fetes le moi mostrer 
Li amiranz respont sanz demorer 
Sire vasax ja ne m i quier celer 
Je sui li sire a cui volez parler 
Par Mahomet que ge doi aorer 
Bien vos poez por fol musart prover 
Qui toz armez osastes ci entrer 
Et li portiers le doit bien conparer 
Qant vos lessa le suel ainsi passer 
Si fera il ne l en puet nus garder 
Que ne li face ou pie ou pong coper 
Ou de la teste endeus les euz crever 
Dist Aymeris De folie oi parler 
De biau respondre ne savez apanser 
Mes se des autres puet son cors delivrer 
D androit de vos le cuit bien aquiter 
Je vos deffi nel vos quier plus celer 
De Damedeu qui tot a a sauver 
Brandist l espie o le fer d acier cler 
Fiert l amirant quanqu il pot enteser 
Par mi le cors li fist le fer passer 
Del faudestuel le fet mort craventer 
Qant Sarrazin l ont veu jus verser 
Et a la terre morir et janbeter 
En fuie tornent sanz plus de demorer 
Et li troi roi se cuident destorner 
Mes Aymeris lor fu a l ancontrer 
Au branc d acier lor fet les chies voler 
Del tref se prent par force a retorner 
Paien le voient n i ot qu espoenter 
IIc . ensengnes i oissiez crier 
Dont s estormissent Sarrazin et Escler 
Le conte vont si fort avironner 
Que de nul sans ne s en pot eschaper 
Voit l Aymeris le sans cuide desver 
Il trait l espee dont li brans luisoit cler 
Cui il consiut son tans li fait finer 
Car il n avoient loisir d eus adober 
Desarme furent si ne porent durer 
C a chascun cop n en face . j . mort giter 
Lors fait li cuens son olifant soner 
Par . iiij . enpaintes molt hautement et cler 
Que bien l entandent si baron et si per 
Que il ot fet lez le mont arester 
Adonc desrengent sanz plus de demorer 
Qui ainz qui mieuz pansent d esperonner 
Et le grant tertre molt tost a devaler 
En l ost se fierent hardi comme sengler 
Monjoie escrient qant vint a l asenbler 
Adonc cuidierent Sarrazin et Escler 
Que ce fust Charles qui tant fet a douter 
Qui ait de France fet son ost amener 
Plus le redoutent que home de ca mer 
Ne s erent pas encores fet armer 
Ce fist Lonbarz hardement recovrer 
As brans d acier lor vont granz cox doner 
De ci au conte les ont fet reuser 
Mes Sarrazin que Dex puist craventer 
Li ont ja fet son destrier mort giter 
Si li levoient le pan de l auberc cler 
Par mi le cors li voloient bouter 
Lor granz espiez por li fere finer 
Qanz Fouquerez et Jeufroiz de Valcler 
Et cil Fouquins dont m oistes parler 
Qui ala le mesage conter 
Et avec eus maint baron et maint per 
Pongnent por li secorre 
A la rescouse del preu conte Aymeri 
Vindrent pongnant maint chevalier hardi 
Qui li baillierent un destrier arabi 
Li cuens i monte que plus n i atendi 
En son pong tint le branc d acier forbi 
Lors recommence l estor grant et forni 
Paien demoinent et tel noise et tel cri 
Que d une liue les a l en bien oi 
Tantost s adoubent paien et Arabi 
Qant arme furent li gloton malei 
Au fort estor sont molt tost reverti 
Mes ainz qu il fussent tuit d armes bien garni 
En ont tant mort noz chevalier hardi 
Que entor aus en sont li pre vesti 
Mes qant arme sont li Deu ennemi 
Lors veissiez fier estor esbaudi 
Tant hante frete et tant escu croissi 
Et tant hauberc desrout et desarti 
Et detranchie tant vert hiaume bruni 
Mal fu baillis qui a terre chai 
Que n en leva se il n ot bon ami 
Paien demoinent et tel noise et tel cri 
Que tuit en furent li Lonbart esbahi 
Molt volentiers s en fussent tuit foi 
Mes tant redoutent le preu conte Aymeri 
C onques . j . seus de l estor ne parti 
Car qant il voient le preu conte hardi 
Qui devant eus la presse departi 
Li plus coarz hardement recoilli 
Si fiert chascuns del branc d acier forbi 
Sor la gent Sarrazine 
Grant hardement recoillent li Lonbart 
Por Aymeri qui les granz cox depart 
Sont devenu hardi li plus coart 
Qant lor remenbre de lor dame Hermenjart 
Qui tel baron doit avoir a sa part 
Chascuns d aus broche le bon destrier liart 
L un porte hache et li autres faussart 
As cox doner cuident venir a tart 
Sor paiens fierent ainsi comme liepart 
Des glotons font le jor si grant essart 
Que n en diroie la moitie ne le cart 
Cuens Aymeris s en est donez regart 
Voir dist li cuens bien le font li Lonbart 
Ques blameroit jel tandroie a musart 
Car vers paiens sont felon et gangnart 
M amor ont recovree 
Tres bien se sont li Lonbart maintenu 
As premiers cox ont fort estor rendu 
Bien ont as Turs lor mautalant vendu 
D autre part sont asenble et venu 
Li chevalier Aymeri et si dru 
Les Lonbarz ont fierement secoru 
A l estor vienent a force et a vertu 
Et d autre part Sarrazin mescreu 
Grant cri demoinent et grant noise et grant hu 
Entre Francois se sont tuit enbatu 
Portent maint dart et maint espie molu 
Sor crestiens ont chaple et feru 
Assez en ont navre et abatu 
A grant meschief cuens Aymeris i fu 
Qant li mesage i sont tuit acoru 
Cil qui estoient de Pavie venu 
LX . estoient baron de grant vertu 
Qui Aymeri furent ami et dru 
Chascuns a point le bon destrier crenu 
Cil ont le conte vaillament secoru 
La veissiez fier estor maintenu 
Tant hante frete et percie tant escu 
Et tant hauberc desmaillie et ronpu 
Tant braz tranchie tant pong tant pie tant bu 
Et tant paien trebuchie et cheu 
Mes tant estoient li gloton mescreu 
Se Dex n en panse par la seue vertu 
Cil de Vienne seront a tart venu 
Li dus Girarz si ami et si dru 
Qui secors lor ameinne 
Grant fu l estor longuement a dure 
Paien ont molt noz crestiens greve 
De totes parz se furent adoube 
Et a l estor venu et amasse 
Tant en i ot ja ne fussent nonbre 
 , V . rois paiens i ot de grant fierte 
Chascuns si a son olifant sone 
S ont lor ensengne hautement escrie 
Lors sont paien entor aus aune 
Tuit li fuiant sont el chanp retorne 
Sor crestiens ont feru et chaple 
Maint en ont mort li gloton desfae 
Ja fussent tuit Francois desbarete 
Qant Hugues vint au coraje adure 
Guiz et Aliaumes li dui conte ennore 
Sanses et Aimes qui molt orent fierte 
Et d Apolice Oton le roi menbre 
De Rosillon Girarz au cuer sene 
Jeufroiz d Anjou o le branc entese 
Li dus Hernaus qui molt ot de bonte 
Et Savaris sor . j . destrier loe 
LX . furent prince conte et chase 
Qui por le conte Aymeri le menbre 
A Pavie orent le mesage porte 
Tuit cil desrengent n i ont plus demore 
Et fort estor se fierent abrive 
Chascuns tint tret le branc d acier letre 
Maint paien ont ocis et decope 
Cui il consivent tot a son tans fine 
A ice poindre ont paien reuse 
La veissiez fier estor adure 
Tant hante frete et tant escu troe 
Et tant hauberc desrout et desafre 
Tant braz tranchie tant pie tant pong cope 
Tant Sarrazin trebuchie et verse 
Par ces chans fuient cil destrier ensele 
Tuit estraier de seignor esgare 
Qui la vosist bon destrier abrive 
Prendre en peust tot a sa volente 
Paiene gent ont glati et ule 
Mahom reclaiment que il ait d aus pite 
Li roi paien en sont forment ire 
Chascuns si a . j . olifant sone 
Sonent tabors et cil cor ont corne 
Lors se ralient li gloton desfae 
Tex iiij . mile se resont asenble 
Qui encor n orent el grant estor este 
Hulent et crient et moinent tel fierte 
La terre en crole environ et en le 
Lors ont l estor del tot renovele 
Sor crestiens ont feru et chaple 
Plus d une archie les ont ferant mene 
Voit l Aymeris pres n a le sans desve 
Point le destrier par molt ruiste fierte 
Fiert s en la presse le bon branc entese 
Et apres lui li xx . conte ennore 
N i a celui n ait chastel ou cite 
Se Dex n en panse par la seue bonte 
Ainz que retornent l avront chier conpare 
Car de paiens sont si avironne 
Que ge ne voi com soient eschape 
Car l un de l autre sont par force sevre 
Ne set li uns ou li autre est ale 
Aymeri ont li Sarrazin navre 
Et soz lui mort son destrier abrive 
Li cuens saut sus tint le branc acere 
Les nons Jesu a forment reclame 
Environ lui a fierement chaple 
Et paien sont entor lui amasse 
De loinz li lancent les espiez noielez 
Mes li non Deu que il avoit nomme 
L ont de la mort garenti et tense 
D autre part sont li franc conte alose 
Qui en la presse erent o lui entre 
Li uns de l autre ne sot nule verte 
N i a celui n ait le cors entame 
En iiij . leus et plaie et navre 
Et lor destrier estoient mort gite 
A pie estoient li franc conte menbre 
Chascuns tenoit le bon branc acere 
Maint paien ont ocis et decope 
Mes ne lor vaut . j . denier monnee 
Car de paiens sont si avironne 
Se Dex n en panse li rois de majeste 
Ja de mort n ierent garanti ne tense 
Tant les asaillent li gloton desfae 
Que . x . en prenent qui molt erent lasse 
Et piez et poinz lor ont forment noe 
Et il ont Deu hautement reclame 
Qu il les secore par la seue bonte 
Tant durement sont li conte escrie 
Que cil les oient de la bone cite 
A lor ensengnes les ont bien ravise 
Dist Elinanz Trop avons demore 
Cuens Aymeris au coraje adure 
Si nos secort a son riche barne 
Issons la fors franc chevalier menbre 
Si lor aidons par bone volente 
Et cil responent Ore avez bien parle 
Qui vos faudra ses cors ait mal dahe 
Isnelement se sont tuit adoube 
Cil qui estoient et plaie et navre 
Si ont lor flans estroitement bande 
Sor les destriers sont maintenant monte 
Les portes ovrent s ont le pont avale 
De laienz issent et rengie et serre 
Entre paiens se fierent abrive 
Si a chascuns devant lui aterre 
Celui qu il a premerain encontre 
Mes en pou d eure fussent desbarete 
Qant Girarz vint o son riche barne 
Cil de Venne au coraje adure 
Riche secors a li dus amene 
A tot . x . mil fervestu et arme 
Fres et novel sont en l estor melle 
Lors ont l estor del tot renovele 
Sor paiens fierent par molt ruiste fierte 
Tant en ocient ne puet estre nonbre 
Paien le voient si sont espoente 
N est pas merveille se il sont effree 
Car bien savez de fine verite 
C ainz ne vit nus si grant ost asenble 
Se il perdirent lor seignor avoe 
Que il ne fussent tantost desbarete 
Et qant il virent le franc duc redoute 
Girart qui ot tel secors amene 
Tout maintenant sont en fuie torne 
Que puis n i ot ganchi ne trestorne 
Li dus Girarz a tant esperonne 
Parmi l estor et venu et ale 
Que tot a pie a Aymeri trove 
Son chier neveu que il a tant ame 
Tant ot feru de son branc acere 
Que tuit li braz l en estoient enfle 
Et si l avoient paien el cors navre 
Li sans li ist par le hauberc safre 
Tot l esperon en ot ensanglante 
Voit le Girarz pres n a le sans desve 
Prent . j . destrier si li a presente 
A pie descent si l a aresone 
Biaus nies fet il estes vos en sante 
Oil biaus oncles la merci Damede 
Mes s un petit eussiez plus este 
Je sai de voir mal me fust encontre 
Or tost biaus oncles n i ait plus demore 
Gardez paien ne soient eschape 
Or tost apres trop avons sejorne 
A ice mot sont andui remonte 
Apres paiens ont brochie et hurte 
Et tuit lor home apres esperonne 
Les . x . barons ont devant eus trove 
Que Sarrazin orent enprisone 
Toz les liens lor ont molt tost cope 
Et cil monterent qant furent delivre 
Mes Sarrazin s enfuient aroute 
Li dus Girarz les a forment haste 
Au dos les siut el pong le branc letre 
Sor aus a bien son hardement prove 
Cui il consiut tot a son tans fine 
De ci au vespre a li enchauz dure 
Des paiens morz furent jonchie li pre 
Entre les morz sont li vif ostele 
Cheoir se lessent ausin comme pasme 
Del sanc as morz se sont ensanglante 
Que il ne soient perceu n avise 
Mal soit de ceus qui soit eschape 
Fors Baufume et le roi Desrame 
Par tost aler ont le jeu joe 
Ensenble o eus . xxx . paien arme 
A lor nes vienent si sont dedanz entre 
En un chalant s en sont nagent torne 
Tout droitement a Cordres 
Aymeris a bien l enchaut maintenu 
O lui Girarz si ami et si dru 
Se il ne fussent a ce besong venu 
A Aymeri en fust mal avenu 
Tuit fussent mort et pris et confondu 
Se il ne fussent a ce point secoru 
Il s en repairent qant l estor fu veincu 
Aymeris est a son oncle coru 
Chascuns d eus oste de son chief l iaume agu 
Il s entrebesent qant ont di lor salu 
Li dus Girarz qui proz et sages fu 
Li dist Biaus nies com vos est avenu 
Molt bien biaus oncles merci au roi Jesu 
Et vos qui nos avez mestier eu 
Vers Sarrazins nos somes conbatu 
Tant longuement nos somes desfandu 
Que tuit en somes lasse et recreu 
Se ne fussiez a itel point venu 
Mien escient tuit i fussions veincu 
N en eschapast ne juenne ne chenu 
Mes a tel point nos avez secoru 
Que Deu merci l estor avons veincu 
Et si avons grant avoir retenu 
Que aporterent li felon mescreu 
Dont tieus ert riches qui devant povres fu 
Si en sera largement despandu 
A feste et a grant joie 
Girarz descent en une praierie 
Et avec lui sa riche conpangnie 
A lor talant ont pris herbergerie 
Li dus Girarz de neant ne s oblie 
Son neveu dist a la chiere hardie 
Aymeris sire nel vos celerai mie 
Ce que vos mande dame Guibourc m amie 
Par moi vos mande droiz est que le vos die 
Ne faites noces dedanz sale voltie 
Ne an chastel ne an cite garnie 
Qant vos prendroiz Hermenjart de Pavie 
Mes en ces tentes par mi la praierie 
Et en ces tres a la gent paiennie 
Fetes vos noces par molt grant seignorie 
Si menez feste et joie resbaudie 
Et tel richesce et si grant baronnie 
Que jusqu en France soit la novele oie 
Charles li rois a la barbe florie 
Qui vos lessa ceste terre en baillie 
Vos en avra plus chier tote sa vie 
Dist Aymeris a la chiere hardie 
Oncles Girarz par Deu le fil Marie 
Si com vos dites qui quel tiengne a folie 
L ai en panse a fere 
Aymeris a sa fame demandee 
Girarz ses oncles la li a amenee 
Li cuens la bese et si l a acolee 
Bele fet il buer fussiez vos ainz nee 
Or seroiz dame de ceste grant contree 
La dame l ot si s est vers lui clinee 
Tote la nuit ont grant joie menee 
Cuens Aymeris a la chiere menbree 
Manda . j . mire sanz plus de demoree 
Paiens fu ja d outre la mer salee 
Une poison a molt tost destranpee 
A Aymeri a sa plaie bandee 
El cors li a la poison avalee 
Ainz que venist au main a l ajornee 
Fu il plus sains que n est pome paree 
Au matinet qant l aube fu crevee 
Ont Hermenjart richement acesmee 
Puis la monterent sor la mule afeutree 
Jusq a Nerbone ont la dame menee 
Ou l arcesvesque la li a espousee 
Si ot bien . c . d autre gent ordenee 
Dame Guiborc s en est avant alee 
Fame Girart a la chiere menbree 
A haute voiz s est la dame escriee 
Aymeris sire or oiez ma pansee 
Por amor Deu qui fist ciel et rousee 
Vez ceste dame qu est de haute gent nee 
El n a parant en iceste contree 
Seror ne frere dont ele soit privee 
De son doaire ne doit estre obliee 
Car li nomez sire s il vos agree 
Plus en avra s amor a vos tornee 
Si vos en ert plus cortoise et privee 
Dist Aymeris Bien en ert asenee 
Premierement soit Nerbone nommee 
Et Biaulandois et Biaulande la lee 
Car en doaire fu ma mere donee 
Or resoit hui Hermenjart delivree 
Tote sa vie en ert dame clamee 
C est une chose qui as barons agree 
Dex a quel joie l a li cuens espousee 
Miedis fu qant messe fu chantee 
Del mostier issent sanz nule demoree 
Hermenjart ont molt richement montee 
Li dus Girarz l a le jor adestree 
Bohordant vont tot contreval la pree 
Cil damoisel qui sont de renommee 
Mainte lance ont brisiee et tronconnee 
Cil jugleor ont grant joie menee 
Mainte viele ont le jor atenpree 
Et mainte harpe mainte gigue sonnee 
De ci as tantes n i ot resne arestee 
La descendirent el milieu d une pree 
Hermenjart ont as dames delivree 
Et eles l ont el mestre tref menee 
Le jor l ont molt servie et ennoree 
Cil de Nerbone ont la feste levee 
Vin et piment et char fresche et salee 
Et voleilles ont apres amenee 
Et de vitaille mainte grant charretee 
Et tot ice qui a cors d omme agree 
Et d une part et d autre ont aportee 
Tant de viande que ja n iert acontee 
Et qant el fu bien cuite et conreee 
Li dus Girarz sanz plus de demoree 
Fait commender que l eve soit donee 
En . xxx . leus fu as tantes criee 
Cil damoisel si ont l eve aportee 
As hauz barons de plus grant renommee 
Mainte richesce i ot le jor mostree 
Maint bacin d or mainte toaille ovree 
Et mainte hennap mainte cope doree 
Plus bele gent ne vit nus asenblee 
Les napes metent tot contreval la pree 
Qant mises furent c est verites provee 
En toz sans durent plus d une arbalestee 
Mengier i porent tuit cil cui il agree 
C onques vitaille ne lor fu deveee 
Ainz fu a toz del tot abandonee 
Des mez qu il orent ne vos faz devisee 
Mes nule gent ne fu mieuz ennoree 
Comme cil furent tot contreval la pree 
As noces soz Nerbone 
Huit jorz durerent les noces Aymeri 
Si richement chascun jor com ge di 
Furent li riche et li povre servi 
Ainz de tieus noces nus hom parler n oi 
Au nueme jor si se sont departi 
Girarz s en vait que plus n i atandi 
Droit a Vienne et si home avec li 
Et sa moillier au gent cors seignori 
Et a Saint Gile s en vait Raimon ausi 
Ors a Valence ou ot este norri 
En lor pais vont li conte hardi 
Dedanz Nerbone ont lessie Aymeri 
Et Hermenjart qu il ama et cheri 
Ainz de tel dame nus hom parler n oi 
 . C . anz la tint li preuz cuens Aymeri 
Es premiers . xxx . ce set en bien de fi 
VII . fiz gentis li cuens engenoi 
Tuit furent conte et prince seignori 
Et si conquistrent comme fier et hardi 
Les granz marches d Espengne 
Li premiers fiz Aymeri le vaillant 
Cil ot a non dant Bernart de Brebant 
Si fu ses fiz li palazins Bertrant 
Qui en sa vie fist de proesces tant 
Parmi Espangne contre gent mescreant 
Li segonz fu Guillaume le puissant 
Cil au cort nes a l adure talant 
Qui tante poine sofri en son vivant 
Que nel puet dire nus hom qui vos en chant 
Nimes conquist par le charroi menant 
Et si ocist et Herpin et Otrant 
Qui erent roi de la cite vaillant 
Et puis Orenge conquist la cite grant 
Et bautisier fist Guiborc la vaillant 
Puis l espousa bien le sevent auqant 
Soz Rome ocist Corsolt le mescreant 
Crestiente essauca toz jorz tant 
Que Dex l ama bien fu aparissant 
Car en la fin ce trovons nos lisant 
En deservi la joie permenant 
Cil mena bone vie 
Cil segons fiz Guillaumes que ge di 
Por amor Deu tante poine sofri 
Que en la fin sa gloire en deservi 
Garins ot non li tierz fiz Aymeri 
Cil d Anseune ce savons nos de fi 
Qui pere fu Vivien le hardi 
Le fier vasal dont vos avez oi 
Que tant ot cuer et vaselaje en li 
Que Damedeu voa tant com vesqui 
Qu il ne fuiroit de grant estor forni 
Plus d une lance por paien Arrabi 
Ceste parole tint bien que n en menti 
En Aleschans tante poine sofri 
Qu il en fu morz por le veu que ge di 
En Aleschans Guillaumes l enfoi 
Encore i gist il ores 
Li carz des fiz Aymeri le menbre 
Ot non Hernaut ce set en de verte 
Cil de Gironde qui tant ot de fierte 
Il se venta d une grant folete 
Mes toz ses diz torna a fausete 
Car il dist ce voiant tot son barne 
Que fame rouse n avroit en son ae 
Puis en ot une ainz lonc terme passe 
Qu il n ot plus laide en une grant cite 
D un pie clochoit s ot . j . oil avugle 
Si estoit rouse et il rous par verte 
Et apres s est d autre chose vente 
Qu il ne fuiroit d estor por home ne 
Puis l enchacierent Sarrazin desfae 
Granz . iiij . liues jusque dedanz . j . gue 
Si l enbatirent dedanz estre son gre 
Ainz qu il eust outre l eve passe 
Enclost il anz jusq a l iaume geme 
Puis se venta d une autre folete 
Ne mengeroit de torte en son ae 
Puis fu tele eure ainz lonc terme passe 
Qu il en menjast volentiers et de gre 
S ele fust d orge ou de plus aspre ble 
Et croute et mie en menjast par verte 
Qu il n en donast a dru ne a prive 
Qant asegie l orent en sa cite 
Li xij . fil Borrel le desfae 
Et neporqant s iert il de grant bonte 
Forz et hardiz et de ruiste fierte 
S ot en lui molt preudome 
Li quinz des fiz Hermenjart la loee 
Si ot non Bueves a la chiere menbree 
Cui Aymeris dona la bone espee 
Gresbe la bone qui tant fu redoutee 
Dont il dona tante pesant colee 
Sor Sarrazins la pute gent desvee 
Dex tante dame en fu veuve clamee 
Tante pucele orfeline apelee 
Cil ot ij . fiz de molt grant renommee 
Qui onques n orent mauvestie en pansee 
L un fu Girarz a la chier menbree 
Et l autre Guis par bone destinee 
Vers Sarrazins murent mainte mellee 
Qant furent en Barbastre 
Li sises fiz qu engendra Aymeris 
Si ot a non Aymers li chetis 
Li preuz li sages li cortois li gentis 
Qui en sa vie ot tant de paiens ocis 
Si ne vost onques gesir tant com fu vis 
En tor entie ne en pales votiz 
Ainz guerroia sor Sarrazins toz dis 
Et si conquist Venice et le pais 
Et Soramonde la bele o le cler vis 
Toli par force a l aufage Oersis 
Bautisier fist la dame seignoriz 
Si crut en Deu qui en la croiz fu mis 
Puis l espousa li gentis hom de pris 
Sire fu de la terre 
Li siemes fiz Hermenjart au cuer fin 
Et Aymeri le conte palazin 
Si apelerent le menor Guibelin 
Molt ot franc cuer et coraje enterin 
S orent en lui paien felon voisin 
Maint en ocist a son branc acerin 
Mes a un jor le pristrent Sarrazin 
En croix le mistrent li cuvert barbarin 
Molt grant martire fesoient del meschin 
Qant le rescout son pere et son cousin 
Puis li dona Aymeris en la fin 
Tot son pais et son pales marbrin 
Si fu oirs de Nerbone 
Entre ces freres si ot v . serors nees 
Plus furent beles que sereinnes ne fees 
Qant bien norries les ot et alevees 
Cuens Aymeris qui chier les ot gardees 
A riches princes dont molt furent amees 
Les a li cuens richement mariees 
Tant les ot Dex par sa grace amendees 
Et essauciees et a ennor montees 
De maintes terres furent dames clamees 
Par eus crut li lingnajes 
L ainee fille donerent a moillier 
A un baron qui molt fist a proisier 
Cil ot a non Dreues de Mondidier 
IIII . fiz orent qui furent preu et fier 
L un fu Gaudins et li autres Richier 
Et li dui autre Sanson et Angelier 
Qui tant aiderent Guillaume le guerrier 
Crestiente firent molt essaucier 
Forment les dut Guillaumes avoir chier 
Neveu furent au conte 
L autre donerent a j . baron vaillant 
Raoul del Mans a l adure talant 
Icil si orent . j . molt gentil enfant 
Qu il apelerent Anquetin le Normant 
Molt ot en lui ce sevent li auqant 
Hardi vasal et fier et conbatant 
Sa grant proesce fu bien aparissant 
Envers paiens que il guerroia tant 
Maint en ocist a l espee tranchant 
Ainz nes ama nul jor de son vivant 
Molt bien aida Guillaume le puissant 
Et au riche lingnaje 
La tierce fille donent a un marchis 
Qui d Angleterre fu hauz hom et de pris 
Et puis fu sains ce dient el pais 
Et deservi la joie en paradis 
Mes aincois orent . v . enfanz molt gentis 
L un fu Rabiaus li autres Estormis 
Li tierz Mularz qui fu fiers et hardiz 
Li carz si fu Soef del Planteiz 
Et sains Morans fu li quinz ce m est vis 
Oi avez que molt fu Deu amis 
A Doai gist li bons cors sainz de pris 
Molt ot sainz el lingnaje 
La carte fille Hermenjart de Pavie 
Donent Huon a la chiere hardie 
De Floreinville ot cil la seignorie 
De celui fu Fouques qui tint Candie 
Dont li plusor ont la chancon oie 
Qu il la conquist par sa chevalerie 
Et Anfelise la bele l eschevie 
Toli par force a la gent paienie 
Puis l espousa qant sa loi ot guerpie 
Et crut en Deu le fil sainte Marie 
Cele estoit suer . j . roi d Esclavonie 
Ce fu Tibaut a la chiere hardie 
Qui guerroia Espangne 
La menor fille Aymeri le baron 
La plus juennete Blancheflor ot a non 
Molt par fu bele et de gente facon 
Et sus les autres fu de plus grant renon 
Molt li dona Damedex riche don 
Qant a moillier la prist li fiz Charlon 
Rois Looys qui molt par fu preudon 
Et tint la terre a force et a bandon 
Et ocist puis tant Sarrazin felon 
Bien en avez oie la chancon 
Que en bataille ocist le roi Gormont 
Cil Looys que nos ci vos dison 
Prist Blanchefor a la clere facon 
Roine fu de France 
Si richement com ge ci vos devis 
Si maria ses filles Aymeris 
Desor toz contes fu li cuens posteis 
Et par le mont plus enforciez d amis 
Ses fiz toz . vij . ainsi com ge vos dis 
Retint li cuens o lui en son pais 
Tant les norri li bons cuens seignoriz 
Que tuit . vij . furent damoisel de haut pris 
Plus fiers danziax ne vit hom qui soit vis 
Plus corageus plus fiers ne plus hardiz 
Molt grant mestier lor fu ce m est avis 
Car en tel marche fu li cuens Aymeris 
C onques n i fu sanz guerre . xv . dis 
Tant l asaillirent li Turc et li Persis 
Que de la guerre eust sovant le pis 
Se ne feussent li damoisel de pris 
Qui si li ont marez ses ennemis 
Que en pes tint sa terre et son pais 
Or se pansa li frans cuens posteis 
Q an autres terres a rois et a marchis 
Envoiera les damoisiax gentis 
S iront ennor conquerre 
