qui veust oïr chançon de biau semblant , 
si face paiz , si se traie en avant ; 
s' orra la flor de la geste vaillant 
du fiz pepin le riche roi poissant , 
des xii pers qui s' entramerent tant . 
Tant s' entramerent , ce trovon nos lisant , 
ne se grepirent onques en lor vivant 
de ci au jor que il furent morant 
en roincevaux ou furent combatant 
Contre garsile le riche roi poissant , 
que li fel guennes , le cuvers sodïant , 
les i vendi , ce sevent li auquant , 
Cel jor meismes qu' il furent combatant . 
en i morut xxx m et vii cent 
de noz barons dont Karles fu dolant . 
Cil jugleour n' en dient tant ne quant 
Car il ne sevent le grant encombrement 
qu' avint a Karles que dex parama tant 
qu' il fist miracles por lui en son vivant . 
Ce fu a pasques , si comme oï avon , 
que Karles tint sa court a paris sa meson . 
adoc i furent li xii compaignon . 
mout fut pleniere , de gient i ot foison : 
maint conte i ot , maint prince et maint baron , 
maint chevalier qui sont de grant renom . 
nus n' i remaint qu' il n' i viengne a bandon , 
qui de lui tiengne ne chastel ne donjon . 
i plet devisent , dont sont en contençon , 
que il iront contre garsilion 
le roi d' espaigne qui tant par est felon . 
mes ainz que faille du jor la luoison , 
Orront novelles dont seront en friçon , 
se dex n' en pense par son saintisme nom : 
de douce france perdront la regïon . 
Es i message qui otinel ot non , 
messagier au roi fu garsilon . 
par mi paris chevache a esperon ; 
vint ou palés , si descent au perron , 
les degrés monte , si demande karlon ; 
Ogier encontre et gautier le baron . 
il li demande bellement , sans tençonn : 
amis , dons estois ? comment avez vos non ? 
- seignors , dit , , otes m' apele l' on , 
d' espaigne sui le noble gegïon . 
li rois garsile qui tant est riches hom 
m' envoie à Karle le cuvert , le felon , 

le viel redois qui ait maleçon 
Ogier respont sans nule arestoison : 
veez le la a ce flori grenon , 
a la grant barbe , a l' ermin peliçon 
et c' est Rollant au vermeis ciglaton 
et d' autre part son tres chier compaignon : 
C' est li quens qui olivier a non . 
adont dit otes li sarrin felon : 
Car pleüst ore a mon seignour mahom 
que je l' eüsse pendu au chaïgnon , 
les xii pers tués a i baston ! 
et dit ogier : mout par estes felon ! 
Tu pués mout bien esmovoir tel tençon 
dont tu avras ou col le chaïgnon . 
dit Otinel : ne vos prise i bouton 
ne vos ne home vaillant i esperon . 
li sarrasin s' en vint devant le roi : 
Karle , dit il , entendez en vers moi 
ne vos salu que fere ne le doi 
et si governe et espaigne et roussie . 
par moi te mande , ne te celarai mie , 
Crestïenté ne valt pas une alie 
et qui la croit , il fait grant folie ; 
mes croi mahom qui tot a en sa baillie 
et ciel et terre et la mer qui ondie , 
deviens ses hom et toi et ta lignie 
puis si t' en vien au richie gasile . 
il te donra avoir et mantie 
et sus tot ce te lera normendie 
et d' angleterre le port et la navie . 
a ton nevou Rollant donra roussie , 
a olivier donra esclavonie , 
mes douce france ne te laira il mie 
qu' il l' a donee florïent de sulie : 
n' a plus preudome en tote paienie 
ne plus hardi de tote chevaliervalerie 
ne qui miex fiere de l' espee forbie . 
Cil tendra france et la grant seignoire . 
et dit li rois : ensi n' ira il mie ! 
qu' en dites , ma mesnie norie ? 
Tot le barnage a haute voiz s' escrie : 
drois emperere , nous nel soufrerons mie 
que ja paien ait france en sa baillie , 
mes fai ta gient mander a ost banie 
puis , se tu veis , si nos guie 
Tant que truison la pu gient haïe . 
se en bataille trovon le roi garsile , 
ja de sa teste n' i avra garantie . 
dit Otinel : oï grant breconie ! 
Tex manace le roi a tollir vie 
qui il fera dolereuse envaïe : 
d' arme et de cors fera la departie . 
e , quant mes sire avra son ost banie 
et samblé sa grant chevalerie , 
sus vous vendra a bataille regie . 
n' i a fraçois tant ait la char hardie , 
quant le verra veiir par aatie , 
ne vosist etre jus au porc de hungrie . 
et dit dus naimes a la barbe florie : 
paien message , or ne me çoille mie : 
se Karle mande sa gent a ost banie 
et il assamble sa grant chevallerie , 
Ou porra il trover le roi garsile ? 
dit Otinel : or oi grant estoutie ! 
par mahommet qui nos gouverne et guie 
se la venez , et vos fetes folie , 
Tuit i morrez a duel et a haschie ; 
quar paien sut par x foiz c xxx mile 
a blans haubers , a hiaumes de pavie . 
une cité ont fet en lombardie 
paien l' apelle la cité d' atillie : 
entre ii eves est fremee et batie , 
l' une a non soigne et l' autre a non hastie - 
diex ne fist home qui lor tollist navie 
ne lor chatel ne lor grant manantie . 
se la vient Karle a la barbe florrie 
et il i voile commencier estoutie , 
la verra on qui avra belle amie 
au bien ferrir de l' espee forbie . 
mes vos , veillart , la ne vendrez vos mie 
par mo conseil que n' i perdez la vie 
par vos n' ert mes fete chevalerie 
ne hante route , ne fort targe percie , 
jamés pucelle n' avra de vos envie . 
ainz garderez ceste herbergirie 
que n' i ambace ne cornile ne pie . 
quant ot du maines que si le cotralie , 
par mal talent a sa barbe sachie : 
si fort la tire tout le front li rogie ; 
n' ot mes tel duel en trestote sa vie . 
li quens Rollant s' en est en piez levez 
mout dolens , corrouçous et irez 
il saut avant de grant ire embrassez ; 
Ou qu' il voit Otes , si li a escriez : 
fix a putain , gloton demessurez , 
mout te seras hui prissez et vantez , 
mes , par celui qui en croiez fu penez , 
ja moruissez , n' en fussez trestornez , 
ssi de ma part ne fussez afïez . 
dit Otinel : ce savon nos asez . 
mes car alons le matin en ces prez , 
Tout soul a seul , se fere le volez . 
et dit Rollant : vous le m' afïerez 
dit Otinel : la moie fai tenez ! 
qui an faudré , si soit couart clamez 
et l' esperon li soit du pié otez , 
jamés en court ne doie etre honorez 
ne predome servis ne alevez . 
lor foiz plevirent si sont entrefïez 
lors parle Karle le rois de saintdenis : 
sarrasin frere , par la loi dont tu vis , 
de quel linage es tu an ton païs ? 
commant as non ? quar le me dis . 
sire , dit il , Otes li sarrasins 
et sui fiz galïen au fier vis . 
moie est et la marche et trestot le païs 
et benoas qui tant est de haut pris , 
une contree qui mout est posteïs 
de totes pars d' estraingles sarrasins 
et aumaçours et tous les barbaris : 
Tous me redotent , par foi le vos plevis . 
li rois garsile est mes germains cousins , 
mes oncles fu fernagu li gentis , 
Celui de naudres que Rollant m' a ocis . 
demain en iert i fier chaple bastis . 
et dit li rois : tu es assez gentis , 
mar fu ton cors quant n' as bapteme pris . 
dit Otinel : je seroie honis 
Car vostre dieu ne valt . ii . parisses ! 
li rois apelle son chambrelens renier : 
venez avant , prenez ce mesagier , 
si le menez a la meison ganier , 
donnez a l' oste c sols pour son mengier . 
puis apele dus naimes de baivier 
et avec lui le bons danois ogier : 
a vos commant , feit il , cest messagier , 
si le servez se il n' a metier . 
Cil l' en menerent sens point de doloier , 
le commant font Karle le droiturier . 
li emperere s' est asis au mengier . 
nostre emperere est asis au souper 
et entor lui si demaine et si per . 
quant ont soupé , si s' en vont reposer 
jus que au matin que le jour paru cler . 
Karles se lieve , si fet Rollant mander 
et il li vint sans point de demorer . 
a la chapele sont alez por aourer : 
la messe chante l' abe de saintomer . 
i hanap d' or fist Karle aporter , 
de parisez le fist trestot combler ; 
s' offrande fet , et puis li xii per . 
rollant ofri durendal son branc cler : 
por la reçon i fist x mars donner . 
apres la messe , si vont tuit esgarder 
le sarraïm qui vient au roi parler . 
li sarraïm vint orgeilleusement ; 
ou qu' il voit Karle , si li dit fierement : 
dan rois , dit il , ou est rollant 
por qui françois se vont asseürant ? 
de foi mentie l' apel et recreant , 
se il ne tient ver moi le convenant 
que nos feïmes en la cort en oiant . 
a ces parles se tret Rollant avant 
puis dit ii mos com chevalier vaillant : 
foi que j' é dieu , en qui je sui creant , 
je ne lairai por nul home vivant 
que ne te rende tout vancu ou estant , 
Ou de la mort souffreras le torment . 
dit Otinel : faites donques itant ! 
prenez vos armes et je vos acreant 
se vos an fail , pendez moi maitenant . 
dit Olivier : mout parlez hautement . 
Jhesu de gloire te confonde et cravent ! 
li xii per an ont mené Rollant ; 
si l' ont armé bel et cortesment : 
Ou dos li vestent i haubert jaserant 
grosse ert la maille et deriere et davant ; 
Ou chief li lacent i vert hiaume luissant 
a cleres piers ou vertu avoit grant ; 
au col pendent i fort escu pesant 
paint a azur et a or gentement : 
Tot environ sont paint li xii vent , 
li xv signes et li mois ensement 
et de la lune i sont li fondement , 
et ciel et terre feit par compassement : 
dessus la boucle le soleil qui replent . 
On li aporte durondal la trenchen . 
la sele est mise sus blachart le corant 
qui plus tot court que espervier n' est volant : 
rollant i monte qu' a arçon ne s' i prant . 
en son poin tint i roit espié trenchant ; 
le gonfanon vait au vent ventelant , 
vermeil et inde , jusqu' as poins baloiant . 
i eslais fet vers Karle le poissant : 
sire , dit il , le congié vous demant 
g' irai la hors mon cheval essaiant 
se li paien tient bien son convenant 
que moi et lui soiomes combatant . 
grant fïance ai en dieu le tout poissant 
que le rendrai tot vaincu en estant , 
Ou de la mort sentira le torment . 
et respont Karle : jhesu te soit aidant ! 
leve sa main , de dieu la sainant . 
li xii per monterent maitenant . 
entre ii eves en ont mené rollant , 
Ce est le pré ou furent combatant 
li dui baron quiconqu' en soit dolant . 
devant Karle fu ate en estant : 
Karles , dit il , i haubert te demant , 
escu et hiaume et i espié trechant , 
Car j' ai destrié et bon et remuant : 
il n' a meillor de ci en orïant ; 
et de m' espee taille bien le tranchant . 
se sui montez sus mon destrier courant , 
je te creant sus mon dieu tervagant , 
ainz qu' il soit vespre ne le soleil couchant , 
vos ocirai vostre neveu Rollant 
de courouçousse , m' espee la tranchant . 
et dit li rois : jhesu te soit nuisant , 
Car mout me fez couroucé et dolant ! 
garde sus destre , s' a veü belisant 
qui de sa chanbre issoit au pavemant : 
file , dit il , ce paien te conmant . 
donez li armes trestout a son talant , 
gardez par ermes n' i ait encombremant . 
sire , dit elle , jel ferai bonemant . 
bien ert ermez trestout a son talant 
si que par ermes n' i perdera i gant . 
Celle en apelle flandrine de monbel 
et ovec li rosete de ruissel . 
Ces iii puceles armerent otinel 
en ue cro troute qui fu fete a quarel . 
Ou dos li vestent i hauberrt samüel : 
en la ventaille ot i riche fressel 
fet fu de soie , d' or furent li noiel , 
et l' ovre en vaut trestout l' or d' un chatel ; 
Celui li ferme flandrine dde monbel . 
Ou chief li lacent l' elme galatinel : 
i cercle i ot mis home ne vit si bel . 
la file Karle qui ot le cuer dansel 
li çaint l' espee au roi zacarïel : 
C' est courouçousse dont taille le coutel 
dont movra a Rollant tel chenbel 
s' il onc puet , qui ne li ert ja bel . 
au col li pendent i fort escu novel 
blant comme noif , a vert lïoncel ; 
entre ses piez portoit i dragonnel . 
uns esperons li a chaucé ilnel 
la damoisele rossete de ruissel . 
la sel est mise sus migrados l' inel 
qui plus tost court que ne vole arondel . 
le destrier voit venir le damoisel , 
bien reconoist son seignour otinel : 
henist et grate comme porcel 
et cil monte qui plus set de cembel 
et de batales que fevres de martel . 
li sarrasin est ou destrier montez , 
un eslais fet , puis s' en est retornez ; 
a bellisant s' en tout droit alez : 
belle , dit il , le congié me donez . 
vostre merci mout sui bien adoubez ; 
se truis Rollant , mort est et afolez . 
sere , dit elle , a la batale irez 
mes de s' espee durandal vos gardez . 
se de la vostre bien ne vos deffendez , 
jamés n' ert par vos tenue citez . 
a ces paroles l' en a ogier menez , 
li bons danois qui tant est alossez , 
et li dus naimes est avec lui alez ; 
entre ii eves l' ont mené en uns prez . 
Ou grant palés s' en est Karle montez , 
as grans fenestres s' est li rois acoutez . 
les xii pers a o soi apelez : 
seignours , dit il , a moi en entendez . 
faites fraçois isir hors de ces prez . 
et il si firent puis que il l' ot commandez 
a dous se criee Karle li coronez : 
seignours , dit il , des or vos combatez ! 
dit Otinel : j' en sui tous aprestez . 
por autre chose je ne me sui ermez . 
Or sont ansemble li chevalier vaillant , 
de la bataille est checuns desirant . 
li quens Rollant s' en vait asseürant , 
dieu et sa mere va formant reclamant 
et de bon cuer docement deprïant 
qu' il ait victoire contre le mescreant . 
mes ainz que il soit vancu ne recreant , 
li fera il anui fort et pessant . 
Tant a en lui valor et hardemant 
que il ne doute ne roi ne amirant . 
vanter s' en puet le preu conte Rollant 
que ins sa vie ne trova si poissant . 
atant ez vos Rollant esperonant , 
vers le paien s' en va isnelement , 
si li a dit hautemant en oiant : 
je te defi de ci en avant ! 
dit Otinel : et je toi ensement ! 
de moi te garde que je ne t' ainz noiant . 
la mort mon oncle fernagu te demant . 
et dit Rollant : j' oi bien ton covenant . 
il lesse corre le bon destrier corrant 
et Otinel , migrados le bruiant . 
les chevaus brochent tant aïreement 
de lor radour va la terre trenblent ; 
Tel noisse mainant li destrier auferrant 
Ce samble foudre qui du ciel voist cheant . 
les lances tindrent li chevalier vaillant , 
li confanon vont au vent ventelant . 
grans cous se donent par devant , 
rompent les guiges de paile de orïant ; 
flours ne painture n' i pot avoir garant . 
mes li hauberr ne vont mie faussant ; 
Tant firent fort nen i va nul ronpant . 
sus les petrines ploient li fer tranchant ; 
Outre s' en passent andui si quitemant 
que l' un ne l' autre n' i a perdu nïant . 
diex , dit li rois , or voi mervoille grant 
que cil paien s' est tenus vers Rollant . 
dit belissant : bon sont mi garnemant . 
Cil qui les porte ne va pas couardant . 
et Rollant tint durondal la trechant , 
fiert Otinel sus son hiaume lussant 
que le nasal li a trenché devant ; 
a l' autre cop a feru l' auferrant : 
le chié du bu li ala dessevrant . 
le paien chiet quant son cheval li ment , 
mes vitement est sauluz en estant 
et dit ii mos coml chevalier vallant : 
dan chevalier , vos n' estes pas sachant 
quant beste mue tuez si fetement 
et le seignour lessiés sus en efiant . 
C' est a prodome mout grant avillement ; 
mes mahomet me confonde et cravant 
si je n' en pren mout crueil vengement . 
ja ton cheval nen s' en ira gabant 
que ne li rende la bonté maitenant , 
se je l' ataing de m' espee trenchant , 
et toi meïsme meterai ge a torment . 
du fuerre sache courouçouse la grant 
et fiert Rollant sus son escu devant 
que flors et piers en va jus abatant . 
le cop descent sus l' escu par devant 
jusque a la terre a tout treché le bruiant 
bien iiii piés en terre antra le brant . 
en haut s' escrie le cuvert mescreant : 
rollant , dit il , tenu t' ai convenant ! 
diex , dit li rois , com cist cop est pesant ! 
sainte marie garissés moi Rollant ! 
se Rollant chiet , n' en soiez merveillant 
quant son cheval est desous lui morant . 
rollant saut sus , n' i va pas sorjornant , 
Tint durandal a ii poins mout formant . 
l' escu anbrace , alé est en avant , 
fiert le paien par grant aïrement 
desus hiaume burni et flanboiant 
que i quartier contreval en descent ; 
Trenche les mailles du hauberr jasarant , 
de l' ourleüre une mitié en prent ; 
son fort escu jus qu' en la bocle fent . 
ja l' eüst mort trestot outrement 
mes Otinel reprent son hardement , 
de couroçousse comme vaillant 
et Rollant lui , nel va pas esparnant . 
grans cos se donent , mout se vont travaillant , 
vers lor espees ne vaut arme noïant 
que tot ne trachent quanque vont ataignant . 
li hauberrt vont durement desronpant , 
les mailles cheent sus l' erbe verdoiant . 
dit belissant : or fierent lentemant 
mout sont andui plain de grant hardemant 
et duronda ne va pas reboisant 
ne couroçouse ne va afebloiant . 
diex , dit li rois , tretot le cuer me mant . 
en croiez se jete Karle contre orïant 
une praïre a fet escordremant : 
diex , qui es rois par desus tote giant 
et home et fame fais a ton talant 
et de la virge nasqui an belïant , 
he vras rois sire , com jel croi fermemant 
que ce est voir que je vois ci disant , 
gardez Rollant que il n' i soit morant 
et convertis Otinel le tirant ! 
la terre baise , si s' est levé en tant , 
a la fenestre a mis son chief au vent : 
voit les barons combautre flerement 
de lor escu n' avoient pas tant 
dont il poïsset couvrir lor pis devant . 
mout fu l' estour orgeillous et felon 
bien se requierent li nobile baron 
li quans Rollant s' escria a haut ton : 
Otinel frere , quar relenquis mahom 
si croi en dieu qui sofri pasïon . 
ber , car le fai , si en reçoif grant don : 
C' est belsisant , la file a roi Karlon ; 
ma cousine est germaine , ce dit on . 
ja la te dons sens nule traïson , 
et moi et toi soromes compaignon , 
si conquerons et chautiax et dongon . 
ja plus de toi ne quier i esperon . 
dit Otinel or oi plé de bricon . 
male honte ait qui de vos fist clerçon ! 
faillé avez a ce primier sermon : 
ne savez pas bien lire la leçon . 
mes je sui metre , si le vos apenron . 
s' or te puis encontrer a bandon , 
gel te donrai sus ce hiaume reon 
ne poras dire ne ou ne non 
vien ça car je t' apel felon . 
rollant l' entant , si taint comme charbon . 
en Rollant n' ot , sachiez , que courocier 
formant li poise qu' il s' o contralïer . 
Tint durondal dont le pung fu d' or mer , 
fiert sus son hiaume vergier 
que flors et pieres en fet jus trebuchier : 
le cop fu grant le paien fist ploier . 
dient fraçois quel cop de chevalier ! 
li plusors dient du cortois messagier 
que veincuz est ne put mes aidier . 
mes poi connoisset Otinel le guerreer : 
il fait un saut , si va ce cop vengier ; 
les iex roïlle ausi com lïemier . 
s' or ne se set Rollant de lui gaitier , 
jamés nul jor ne porra chevachier . 
mout par fu grant et ruiste la mellee . 
li sarrasin a la color muee , 
Tint couroçouse dont la lemele est lee ; 
au neveu Karle la fera ja privee 
desus son hiaume le fiert a entesee : 
ja fust la teste du bu Rollant sevree 
quant courouçouse li est es poins tornee . 
a l' autre cop l' en donne une colee : 
entre le col et l' escu mist l' espee , 
desus ses armes a la targe copee 
que a ses piez li cheï en a la pree . 
du bon hauberr consuit la gironnee , 
Toute li a rompue et depanee ; . 
jusqu' en la terre a fet couler l' espee . 
au resachier a sa voiez escriee : 
par mahomet , bien est trenchant m' espee ; 
bien trenche fer , je l' ai bien esprovee ; 
sire Rollant ci a piesme jornee : 
anqui en est ert vostre teste coupee . 
mout fu l' estur orgeillous et pessant . 
li uns va l' autre durement domagant 
li chevalier les vont mout ergadant 
durement doutent le cops qui sont pessant ; 
de lor espees taillent bien le trenchant . 
françois se jetent en croiez contre orïant 
grant por ont de lor seignor Rollant 
durement prient le pere tot poissant 
qu' il le garisse contre le mescreant 
et qu' il n' i soit vaincu ne recreant . 
a ces paroles vint i colon blant : 
Karles le vit et tote l' autre gent . 
saint espirit sus Otinel descent , 
le cuer li mue par le jhesu commant . 
puis dit ii mos qui sont bien avanant : 
rollant , dit il , tré toi la maintenant . 
ne soi quel chose me va ci conseillant 
qui m' a mué mon cuer et mon talant 
je reliquil mahom et tervagant 
et apolin et jupiter le grant 
et tot les diex ou j' ai esté creant : 
ne vallent pas la co couture du gant . 
si croi en dieu qui sofrit le torment 
quant le pendirent an la croiz li tirant , 
et en marie de qui il fut issant . 
des ore mes le trerai a garant 
que il me soient a mon besoing aidant . 
rollant l' entent , si li dit en rïant : 
jentis hom sires , es tu dont voie dissant ? 
dit Otinel : je le sui vraiment 
s' espee jete sus l' erbe verdoiant . 
les bras tendus se vont entrecolant , 
grant joie menent li chevalier vaillant . 
Karles le vint si se va escriant : 
hé diex , dit il , com ta vertuz est grant ! 
il m' est avis qu' il ont fait convenant . 
frans chevaliers , quar i alez courant ! 
et il si firent tost et ilnelement . 
li rois mesime i va esperonnant ; 
rollant apelle si li a dit maitenant 
biaus niés , dit il , com vos est convevenant 
dites le moi , quar j' en sui mout engrant . 
sire , mout bien , merci dieu le poissant . 
combatus sui au melour combatant 
qui onques fu ne jamés soit vivant . 
la merci dieu esplotié avon tant 
Crestïenté veust et bautismant . 
recevez le , biau sire , alez avant , 
si li donez auques an son talant , 
ensorquetout vo file belisant . 
diex , ait li rois , j' ai ce que ge demant : 
C' est la proïre que je aloie fesant . 
Otinel vont maitenant desermant , 
puis le monterent sus i destrier courant . 
vers la cité s' en vont esperonant , 
au moutier l' ont mené isnement . 
au moutier l' ont mené sainte marie . 
Turpin de rains a l' estole seisie , 
le satier prent , si dit la letainie . 
grant fu la prese de la chevalerie 
por Otinel qui reçoit bautestire ; 
son parrin fu Karle de saintdenise , 
son non li lessent , ne li chagierent mie . 
bautisé fu , si a sa loi grepie , 
si crut en dieu le fix sainte marie . 
atant ez vos belissant l' echevie , 
elle est plus blanche que nule magerie 
et plus vermoille que rosse florie : 
file , dit Karle , mout estes coulorie ; 
qui une nuit vos avroit an baillie , 
bien devroit estre sa valor enforcie 
ne li devroit menbrer de couardie ; 
miex en devroit tote sa vie . 
puis dit , dont plusors ont envie : 
filloeil dit il , jhesu te b beneïe ! 
Or as mahom et ta loi degrepie , 
si crois en dieu le fix sainte marie , 
Jhesu de gloire croiras mes an aïe . 
ber , pren ma fille belissant l' echevie : 
por li avrez mout riche manantie : 
sires serez de tote lanbardie . 
Otinel l' entent , vers la terre se plie . 
sire , dit il , ce ne refuse je mie 
se la pucelle me veut , je bien l' otriee . 
dit belissant : ge m' en tien a garnie 
de tel mari doi je bien estre lie . 
jamés m' amor n' ert de vus eslongnie . 
dit Otinel : par foi , je vos afie , 
por vostre amor feraie chevalerie 
desus paien , la pugent haïe , 
au branc d' acier , par devant atilie . 
droiz emperere , je vos lais en balie 
la vostre file qui a ma druerie , 
Tant que vendrons plains de lombardie . 
les nosces erent es prez souz atylie , 
quant j avrai mort l' empereor garsilie . 
ens ou palés s' en est li rois entrez ; 
son grant barnage est avec lui alez . 
le megier est tot prest et conreaez : 
Cil le mengierent a qui il fu donnez . 
aprés mengier si est checuns levez , 
li rois meïsme est en sa chebre alez . 
dormir se vont , sil ont les huis fremez 
jusqu au matin que le jor paru cler . 
li rois se leve , s' a sé homes mandez 
et les malades garir et repasser . 
Karles li rois ne se vot oblïer 
endemetiers a fet un pont lever 
par ou françois peüssent outre passer . 
desus le pont estoit Karle le ber , 
a max de fer a fet les puelz pilez , 
a fortes bandes l' a fet mout bien fremer : 
fors est li pons , bien s i puet on fïer . 
françois s' en vont as herberges diner , 
mes li niés Karle se courut adober 
si que nel sot nesuns des xii per , 
ne mes ogier et olivier le ber . 
Ces iii s' adoubent sens point de demorer , 
es destriers montent , si vont le pont passer , 
vers la cité commencent aler : 
joste vont quere si la puent trover . 
mes , ainz que viene , ce quit , a l' avesprer , 
li plus hardis avra asez que penser : 
n' i vodroit estre por m marz d' argient cler . 
fors d' atylie , a une liue grant , 
ot iiii rois de la gent mescreant . 
issus s' en sont , si se vont deportant ; 
bien sont armez chaucuns a son talent : 
l' un , roi barsamin , i roi de menïant , 
l' autre corsabre , qui fu de pugent : 
Onques n' ot foi a nul home vivant ; 
li tiers ot non escorfant le tirant , 
mort a m homes a s' espee tranchent ; 
li quart claré a la chiere rïant , 
n' ot plus beli home tant comme soloeil replent ; 
il n' est nus home qui joste li demant 
ne si hardi , se il a cop l' atant , 
qu il ne l' ocie ou abate sanglant . 
par les chans vont lor destriers assaiant , 
formant 
jurant mahom et jupiter le grant 
et apolim et lor tervagant , 
s' en douce france poeent mener lor gent , 
ja Karlemaine ne lor sera garant : 
de lor moliers feront tot lor talant . 
Ce dit clarel a la chiere riant : 
Ou manacier ne gaaigniés noiant . 
j' ai mout oï parler du duc rollant : 
n' a si prodome de çi en orïant 
envers s' espee n' a nulle arme garant 
Or pri mahom , jupiter et tervagant 
que encore aie de lui aaisemant 
C' un cop li donne de m' espee trenchant 
amont ou chief , sus son hiaume luisant : 
mout par iert dur se jus qu' es dens nel fent . 
Car j' ai grant droit se je ne l' ainz noiant , 
Car il ocist connimbre de monbrant , 
souz panpelune , a i tornoiment . 
il est mon fraire , s' en ai le cuer dolent ; 
de duel morai si n' en preng vegement . 
françois chevachent tuit iii serré tinent 
delez le bois c' on claime forest grant , 
la noisse endent si arestant atant 
li quens Rollant les vit primierement : 
seignors , dit il , or estez en estant . 
veez paiens souz la roche pendent . 
ne sont que iiii par le mien essïant , 
bien i poons joster seürement , 
la merci dieu li roi omnipotent . 
et cil respont : tot a vostre talant 
les lances drecent chacuns sus l' auferrant , 
vers les paiens s' en vont esperonant 
Otinel broche flori son bon destrier , 
devant les autres le tret a i archier . 
bien est armez a loi de chevalier : 
ses armes furent d' un bon paile tres chier ; 
nus hons qui vive ne les puet esprisier 
Car feu ne eve ne les puet empirier , 
et qui en a la monte d' un denier 
Tant nel set on ne naffrer ne plaier , 
se en la plaie le puet de plain couchier , 
que maintenant ne soit sain et legier . 
la fille Karles qui mout fait a proisier 
lors li bailla l' enseigne au roi gaifier , 
et otes broche le bon corant destrier . 
rollant encontre a l' issir d' un rochier , 
de sa parole le va contralïer : 
sire Rollans venez vos despeschier ! 
quidez vos touz ces paiens esmaier ? 
par cele foi que je doi saint richier , 
et moi et vos i avrons a rungier . 
sor destre garde , s' a veü olivier 
qui s' en fuioit contreval i sentier . 
uns rois paiens le suit por mehaignier , 
il li avoit navré son bon destrier , 
en iiii lieus li fist le sanc raier . 
Otinel broche ne se vout plus targier , 
vers le paiens se set bien adrecier . 
le cheval broche des esperons d or mier 
et a brandie la hante de pomier . 
fiert le paien sus l' escu de quartier , 
ausi le fent comme i raim d' olivier . 
la bone broigne ne li vaut i denier 
ne le clavain n' i pot avoir mestier : 
s' enseigne blanche li fist ou cors baagnier , 
mort le trebunche contreval le rochier . 
mout en fu liez le prou conte olivier . 
estouz de lengres ala ferir maugier , 
i sarrazin qui diex doint encombrier ; 
Tant estoit fort et orgoillous et fier 
de nos françois a mort plus d' un millier . 
estouz le fiert sus l' escu de quartier 
que il li fet croissir et depecier . 
par mi le cors li fet l' espié baignier , 
mort le trebunche par delez i gravier , 
monjoie escrie , “ ferez chevalier ” 
et il si font , n' en furent pas laiiier 
lui quatorziesme est ilec arestez . 
lancent li lances et faussarz acerez , 
en xxx lieus fu son auberc faussez . 
malemet est engiller atornez , 
n' est pas mervoille se il fu effraez . 
de l' espee a tant ruiste cop donez 
que bien s' i est venduz et achatez . 
a la rescousse vint poignant ysorez , 
gautier de termes et girart l' alosez . 
as paiens sunt maintenant assemblez , 
de bien ferir est chascuns aprestez , 
monjoie escrient , a eux se sunt mellez . 
Tant i ferirent des bons brans acerez 
et tant en ont a terre cravantez 
par droite force fu engiller montez 
sus i cheval qui li fu amenez ; 
au col li pendent i fort escu bendez . 
quant engiller fu ensi acesmez , 
as paiens est par mautalent mellez , 
l' un apres l' autre en a v decopez : 
au branc d' acier les a si confessez 
jamés par mire ne seront resaciez ; 
ausi se meine com s' il fust forsenez . 
ysorez jouste par mout ruiste fiertez 
a i paien qui talos ert nomez . 
si s' entrefierent sus les escuz litez , 
perciez les ont , si ont les fuz troez . 
Talos se drece , n' est gueres demorez , 
vers ysoré s' en est tantost alez ; 
mout ont les cuers de grant ire enbrasez . 
andeus ont mis les mains as brans letrez : 
l' acier reluist et giete grant clartez ; 
grans cops se donnent sus les hiaumes gemez . 
ja fust le chaple du quel que soit finez , 
ne fust la presse qui les a desevrez . 
girart d' orliens a amargot jostez , 
mort l' abatit , l' ame enportent malfez . 
nos françois ont grans travaus endurez , 
as paiens trenchent les piz et les costez : 
li plus puissant estoit mout encombrez . 
du sanc vermoil estoit roge li prez . 
arapatur , i turc de florïant , 
une cité dela inde la grant , 
vint a clarel , par la rengne le prent : 
sire , dist il , nos n' i feron noiant : 
Cist françois sont nobile combatant . 
par mahomet nos suimes recreant . 
Claret respont : ja iert aparissant ! 
contre françois s' en vait esperonnant , 
en haut s' escrie s' enseigne mescreant . 
a cest mot vienent sarrasin et persant , 
n' i a celui n' ait gofanon pendant , 
Ou arc turquois ou gavelot trenchant . 
françois reculent plus de demi arpant . 
arapatur fiert droon l' alemant , 
l' escu li perce souz la bocle d' argient , 
Ou cors li met le fort espié trenchant : 
mort l' abati , voiant françois , ou champ . 
girart d' orliens refiert si duremant 
lez le nasal sor le sorcil devant 
que la cervele contreval en espant . 
quant il l' ot mort , si s' en va galopant , 
mes Otinel li est venuz devant . 
ferir le vait par si fiert mautalant , 
l' escu li perce , l' espié va tronçonnant , 
du fuerre tret l' espee maintenant . 
desus son hiaume li dona i cop grant : 
ja l' eüst mort sanz nul demoremant 
quant en ii pieces va l' espee brisant . 
mes ne fu pas corrousouse la grant , 
encor l' avoit a son costé pendant . 
la main i met , n' i va pas delaiant , 
du fuerre l' a sachiee maintenant . 
il la regarde , si la va essuiant , 
le cheval broche par grant aïremant 
et va ferir le cuvert mescreant 
par tel vertu sus l' elme verdoiant 
jusques es dens va l' espee colant . 
puis li a dit Otinel le vaillant : 
fiex a putain , tu ieres mon parant , 
por ton service ton guerredon te rent . 
li rois clarel est ou tornoiement , 
entre françois se fiert ireement . 
de totes pars voit afiner sa gient , 
Tel duel en a , toz taint de mautalant . 
le cheval broche qui ne cor mie lent 
et tret l' espee dont plongi fu d' argient . 
Ocis nos a richart , conte d' eglent , 
girart d' orliens et hue son parent . 
hors de la presse se met isnelement , 
bien set et voit qu' il li va malement . 
sone ses grelles por ralïer sa gient , 
mais de xx m par le mien escïent 
ne pot avoir de chevaliers que cent : 
mort sunt li autre a duel et a torment 
donc voit il bien qu' il n' i fera noient . 
en fuie torne entre lui et sa gient , 
les chevaliers qu' il ot de remanant , 
devant les autres clarel esperonant , 
vers la cité tant com chevalier li rent 
et tuit li autre apres lui ensement . 
françois les sievent mout angoissosement 
qui les ocient et metent a torment . 
paiens s' en fuient les plains de lombardie 
jusqu' as destroiz d' une roche naïe . 
ilec encontrent mout fiere compaignie 
de la mesnie l' emperere garsile 
Jhesu de gloire les confunde et maudie ! 
xx m sunt de pute gient haïe . 
ia refust bien la bataille enforcie 
mes le jor faut , si passe la complie , 
l' ost se desoivre chascuns a sa partie . 
paien s' en entrent en la cité garnie ; 
Clarel met jus la grant targe florie , 
as creniaux monte , ne s i atarge mie , 
et voit françois venir par ahatie . 
a haute voiz vers Otinel s' escrie : 
vassal , di moi , mahomet te maudie ! , 
comment as non et de quele lignie 
Tu es estret , qui tant as baronie ? 
Cil li respont : ne te celerai mie : 
C' est Otinel , damedex te maudie ! 
fix galïen , ma mere ot non ludie . 
baptiziez sui , si ai lessie folie . 
Karles li rois m' a doné lombardie 
et belissent , la bele , l' eschevie 
jamés paien n' amerai en ma vie . 
respont clarel : or ai merveille oïe . 
foul , as tu donc ta bone loi grepie ? 
enchanté es , si as beü oublie 
par quoi ces mires font avoir estoutie . 
ber , revien t' en , si te reconcilie , 
fai droit mahom de ta renoierie 
et de l' outrage que as sa loi grepie ; 
et je te di vraiement sans boidie 
que tant ferai au roi de tabarie , 
Ce est garsile qui tant a seignorie , 
qu' entre vos ii ert la paiz establie . 
dit Otinel : or oi plait de folie . 
je nes feroie por tote paienie 
mes croi en dex , le fix sainte marie , 
si lesse tote ta loi de paienie 
Car toz tes dex ne valent une alie 
mal dehez ait tote lor compaignie 
Car il ne valent une pome porrie ! 
Ou , par cel dieu qui vint de mort a vie , 
ja de garsile n' i avras garantie 
si je puis prendre la cité d' atylie 
que ne te pende en haut comme une espie , 
le roi Garsile et tote sa meisnie . 
dit li paien : or oi plet de folie , 
mout par es plain de grande felonnie 
par mahomet que je aore et prie 
prest sui sui que face vers toi une escremie 
que cele loi que tu as recoillie 
envers la nostre ne vaut pas une alie . 
Toi ne tes diex ne valent une pie . 
dist Otinel : dïable sunt en toi 
qui veus deffendre mahomet contre moi . 
fai moi seür qu' il ne remaigne en toi . 
je deffendrai damedeu et sa loi 
le sarrasin li a levé le doi 
et Otinel li otria sa foi 
que la bataille ne remaindra en soi . 
de mautalant s' en est clarel tornez 
et Otinel en a les siens menez . 
herbegiez sunt nos françois es vers prez , 
Tendent lor loges , s' ont lor feuz alumez . 
Cil mire portent oingnemenz par ces prez 
les morz conroient , si les ont enterrez 
et les malades ont toz medecinez . 
au tref le roi en est otes alez , 
nostre emperere est contre lui alez 
et belissent et naimes li senez . 
la fille Karle li cerche les costez 
que il ne soit ne plaiez ne naffrez , 
iii foiz le baise quant il fu desarmez . 
filloeil , dist Karle , cortoise amie avez . 
sire , dist il , diex en soit aourez ! 
Ce comparront sarrasin et esclers 
nostre ost gaitierent borgoing et alemant , 
la nuit se jut Karle seüremant , 
et sarrasin guetierent ensemant . 
Cornent et crient jusqu' a l' ajornemant ; 
Clarel se lieve entre lui et sa gient , 
de la chambre ist , si apele i serjant 
puis li a dit qu' il li aport errant 
ses garnemenz , et cil i va corant , 
si li aporte devant lui en present , 
et cil les prent qui mout est prouz et gient . 
n' ot si bel home deci en orïant , 
xv piez a quant il est en estant . 
Trestaus les voit de fier contenement , 
a soi meïsmes a dementer se prent : 
mahomet sire , com grant encombrement ! 
je quit garsile toudront son tenement 
Car plus sont fier que lÿon ne serpent 
lostre empere s' est par matin levez , 
par desus l' eve d' atilie est alez 
por deporter o lui de ses privez . 
rollant i fu et naimes li barbez 
et olivier et otes li menbrez . 
Karles li rois s' est de l' eve aprimez ; 
Clarel le voit , si s' est haut escriez : 
qui estes vos qui de la cheminez ? 
dit l' emperere : biaus amis , que volez ? 
je sui rois Karles , por quoi le demandez ? 
respont clarel : jel te dirai assez . 
je maudi l' oure que tu fuz onques nez , 
si fas je cele que tu fuz engiendrez . 
maleoit soit trestot ton parentez . 
Trop as toz jors cels de ma loi grevez . 
ja est ton regne et ton païs donnez 
au meillor turc c' onques fust adobez , 
C' est florïent qui tant est alosez . 
qui de sulie a les granz heritez . 
Celui sera rois de paris clamez . 
Karles respont : mout es ore emparlez 
et de folie dire bien aprestez ; 
mout sembles bien cuvert desmesurez . 
j' ai xv rois et conquis et matez . 
je te promet , et si ert veritez , 
que jamés n' ert cest sieges destraez ; 
si ert Garsile et pris et afolez , 
sa cité arse et ses murs cravantez . 
et dit clarel : tu diz que forsenez , 
ne faiz a croire car es rasotez ; 
Tou chanist , si est le poil mellez . 
jamés par toi n' ert chevaliers matez , 
Tornoi feru ne escu destraez . 
Tant par es viel que toz es rassotez . 
pieça deüsses estre a i pel tuez 
li rois ot honte , s' a françois regardez : 
paien , dit il , mout es desmesurez , 
mauvés matin , tu aies mal dehez ! 
par tans seras honiz et vergondez . 
par mautalant s' est li rois desfublez , 
dist a ses homes : mes armes m' aportez ! 
si irai combatre au paien desfaez . 
O saut , cele part est alez 
et a parlé com chevalier menbrez : 
sire , dist il , vostre cors reposez 
Car dés ier soir sui a lui afïez 
et il a moi , ja mar en doterez 
Ceste bataille , s' il vos plest , me donnez . 
je di mahom ne doit estre honorez 
Car il ne puet d' enfer estre jetez . 
Tot son pooir ne vaut ii aux pelez . 
Clarel me dit , comme fol assotez , 
que rien ne vaut sainte crestïentez 
ne le bautesme dont sui regenerez . 
se la bataille vers lui ne me donez , 
jamés de moi ne serez bien amez . 
filleoil , dist il , par cest gant la tenez . 
Cil vus aïst qui en croiz fu penez 
vers le paien que il soit vergondez ! 
li rois clarel entendi la raison 
et les paroles de Karle et d' oton : 
vassal , dist il , quar reconnois mahom , 
la loi saintisme que nos tenir devon , 
par quoi nous touz vendrons a raençon , 
Car le tien dieu qui jhesu a a non 
est pieça pris et mené en prison 
souz tartarie ou feu de baratron , 
Ou grant enfer en gisent li braon . 
jamés nul jor n' avra autre pardon . 
va , pren tes armes , car je t' apel felon . 
dit Otinel : ja ne vos en faudron 
il demanda ses armes a bandon . 
Olivier prent le cortois messagier . 
gientement l' arme desouz i olivier , 
Ou dos li vest i bon hauberc doublier , 
Ou chief li lace l' elme au roi galier 
qu' en babiloine conquist au guerroier ; 
et corrosouse li çaint li fiex renier , 
Onques nul fevre ne pot meillor forgier ; 
au col li pent i escu de quartier . 
estout de longres li va l' un espiér baillier : 
le fer fu bon , le fust fu d' un lorier . 
uns esperons li chauça olivier 
et belissent si li tint son destrier ; 
et Otinel l' ala iii . foiz baisier 
estroitement , puis monta ou destrier : 
dame , dist il , je irai dieu vengier , 
paiene gient honir et vergondier . 
la vostre amor comparront il mout chier 
se dex me gart sain et sauf et entier . 
amis , dist elle , dex vos gart d' encombrier ! 
a l' arcevesque le fist li rois sainier , 
d' eve saintisme ses garnemenz moillier 
Jhesu de gloire le puisse conseillier 
et il le gart sain et sauf et entier . 
quant Otinel fu issi adoubez , 
la hante lieve , si a passé le guez . 
li rois clarel est a l' encontre alez ; 
a haute voiz s' est li gloz escrïez : 
mar i passastes renoiez parjurez ! 
anqui serez a grant honte livrez 
et detrenchiez , honiz et vergondez . 
ne te porra aidier ton parentez 
di va ! es tu encor reporpensez 
que mahom doie estre tes avoez , 
de tot le mont sires et rois clamez ? 
qui en lui croit sages est et senez 
et celui dieu a qui tu es tornez 
ne vaut vers lui ii deniers moneez 
dist Otinel : mout t' es ore vantez , 
mout as tes diex et prisiez et loez , 
mes par celui qui en croiz fu penez , 
ne mengerai devant qu' eres tuez . 
Car jhesu crist a mout grant poestez 
n' autre de lui ne doit estre aorez . 
je vos defi de moi bien vos gardez . 
Otinel broche le bon destrier corant 
et rois clarel contre lui fieremant . 
sus les escuz se fierent duremant 
que parmi passent andui li fer trenchant ; 
les bons haubers lor sont de mort garant . 
si durement se vont entrencontrant 
que des arçons vont andui trebunchant . 
rollant s' en rist et dit a belissent : 
mout ont esté cist premier cop pesant . 
dit la pucele : mout m' en vois esmaiant . 
sainte marie mon ami vos commant . 
paien s' escrient , entr' eus vont glatissant 
et mahomet doucement depriant 
qu' il soit clarel hui en cest jor aidant 
qu' il ait victoire par son commandemant 
vers otinel qui tant est combatant . 
Clarel se drece , si met la main au branc 
et Otinel rest sailliz en estant . 
amdui sont plain de mout grant hardemant , 
as brans d' acier se vont entracointant ; 
Tant fort chaploient sor les hiaumes luisant 
que flors et pierres en vont jus abatant . 
li feus en saut sus l' erbe verdoiant . 
ains tel bataille ne vit nus hom vivant . 
li sarrasins fu mout bon chevalier , 
mellee tint dont le pong fu d' or mier . 
fiert Otinel i cop grant et plenier 
amont au hiaume mes nel pot empirier 
et nequedent Otinel fist ploier 
sainte marie , dit Karle au vis fier , 
garissiez hui le cortois messagier 
qui se combat por vo loi essaucier ! 
Otes se drece , en lui n' ot qu' aïrer , 
l' escu enbrace , ja se voudra venger . 
Tint corrosouse , si la va emploier : 
i cop li done qui ne fut pas legier 
que de son hiaume li osta i quartier , 
la lievre enporte et trestot le joier 
si que les denz veïssiez blanchoier 
dit Otinel : issi doit on changier 
Cop por colee , maille por denier . 
ja alfanie ne vos avra mestier , 
la vostre amie que vos aviés tant chier . 
li paiens fu mout durement navrez , 
bien set et voit jamés n' iert honorez . 
il tint mellee dont il fu adoubez , 
vers Otinel s' est toz abandonez , 
se dex n' en pense par la soue bontez , 
dont Karle ert corrouciez et irez ; 
mes Otinel n' est mie espoentez , 
ainz est plus fier que lïon effraez . 
sor son chief mist son fort escu bendez , 
Clarel i fiert com hom desmesurez , 
par mi li trenche , ou champ li est volez ; 
l' elme li fent qui est a or gemmez , 
jusqu' a la coife li est li brans colez . 
ne fust l' auberc qui tant estoit saffrez , 
jamés par home ne fust medecinez . 
mes neporquant si fort fu estonez 
par mi la bouche li est le sanc volez . 
par foi , dit Otes , trop est cist cop alez , 
mes , par saint pere qui est mes avoez , 
de corrouçouse dont li pons est dorez 
vos sera ja si ruiste cop frapez 
par tel maniere , si bien ne vos gardez , 
jamés par vos n' ert tenue citez . 
Otes roueille les iex de mautalant , 
l' espee lieve , son cop vait entesant 
et fiert clarel sus son hiaume luisant . 
quassé li a , ne pot avoir garant , 
Coiffe ne broingne n' i fist deffendemant 
que nel porfende deci es denz devant . 
Cil ne se puet plus tenir en estant , 
mort chiet a terre , si se va estendant 
et mahomet son seignor maudisant . 
Otinel est baut et liez et joiant , 
monjoie escrie hautement en oiant . 
françois sunt lié et paien sont dolant . 
grant joie font d' otinel le vaillant . 
mes or oiez com grant encombremant 
vint a ogier le chevalier vaillant . 
quant alfanie oï le covenant 
que clarel ert et mort et recreant , 
de duel et d' ire se va iii . foiz pasmant . 
quant el revint si se lieve en estant , 
ses chevaliers apele mantenant . 
plus de xl sont vers li acorant : 
seignors , dist elle , faites tost mon comant . 
prenez ogier le cuvers sodïant , 
si le lïez a une atache grant : 
ja li françois de nos n' iront moquant 
dame , font il , tot a vostre commant . 
vers ogier vont , si le vont saisissant , 
mes ogier fu vertuous et poissant : 
de son poing destre en vait i si frapant 
delez l' oïe , mort l' abat maintenant . 
puis fiert i autre , tot autretel li rent 
mes ne li vaut la monte d' un besant 
que trop estoient sarrasin et persant . 
par force l' ont a une estache grant 
lié mout fort par les flans maintenant . 
a v paiens l' alerent commandant 
qui mout li firent angoisse et paine grant . 
de lui lairons , jhesu li soit aidant , 
quant lieus sera , bien serons repairant . 
la bataille est et li estour vaincu , 
i paien est a garsile venu 
qui li aporte mout doloreus salu 
que clarel est mort , sanglent , abatu , 
Otes l' a mort qui tant a de vertu . 
quant ot garsile le message entendu , 
ains mes nul jor ausi dolent ne fu . 
il le regrete comme foul mescreü 
ahi , dist il , clarel , or t' ai perdu ! 
Cil qui t' a mort m' a bien au cuer feru . 
si ne te venge , ne me prise i festu . 
il prent i cor , n' i a plus atendu , 
plus de iii m li respondent menu . 
xxx m sunt au premerain issu , 
de cels derier n' i a conte tenu , 
Tant en i a , ainc tant n' en fu veü 
qui tuit menacent Karle le viel chanu , 
rollant le conte et olivier son dru . 
se diex n' en pense par la seue vertu , 
Tuit i morront et i seront vaincu . 
Or est li ost Garsilesile bien armee , 
Crient et poignent par milieu de la pree 
et Rollant a sa grant ost ordrenee : 
fet ii escheles de sa gient honoree 
qui de bataille est bien enluminee . 
a xx . m homes est la menor esmee , 
de cels de france a qui prouece agree . 
anqui avront paien male soudee 
mout i atendent dolerouse jornee 
Car la avra mainte teste copee . 
as cops ferir vont françois lieement , 
bien fu armez chascuns a son talent . 
li rois chevauche sor i destrier corant , 
naimon apele , si li dit en oiant : 
amis , biau frere , m' enseigne vos comant . 
portez la , sire , je vos donrai volant , 
le mien destrier que vos me prisiez tant . 
de v chastiaux vos saisis par cest gant 
en vo compaigne apelez guinemant , 
robert de troies , gautier le tolosant 
sire , dit naimes , tot a vostre commant . 
se diex de gloire nos i veust estre aidant , 
por bien porter n' i perderez noiant . 
nostre emperere vait ou cheval monter , 
li quens Rollant et olivier le ber . 
françois les sivent sanz plus de demorer , 
de ci a l' eve n' i voudrent arester ; 
isnelement passent sanz demorer . 
l' enseigne fist naimes desvoloper , 
vers Otinel s' en prenent a aler . 
i bon destrier li fet li rois doner , 
Cil monta qui mout fist a loer , 
escu et lance li fait renoveler 
quar li siens est empirié au chapler . 
atant es vos garin de saint omer , 
fromont de troies et girart de moncler . 
vers la bataile commencent a aler . 
paien s' esmuevent serré por assambler . 
Tant en i a nus nes porroit nombrer : 
a i des noz en puet on iii conter . 
son estandart fait Garsilesile lever . 
dient paien : alons a els joster , 
faisons nos lances desus els tronçonner ! 
vienent avant li legier bacheler , 
Cil qui de france se voudront heriter , 
as brans d' acier le voisent conquester . 
Or puet chascuns son hardement mostrer , 
nostre est la force , or pensons du mater ! 
françois chevauchent mout efforcieement 
et sarrasin mout orguillousement . 
de l' ost se part i turc premierement : 
C' est florïent de sulie la grant , 
mort a m homes a s' espee trenchant . 
au roi garsile a demandé le gant 
du premier cop por ocirre rollant 
Ou olivier ou otinel le grant , 
lequel qu' il truist n' ira autre querant . 
de chieres armes s' est armez jentement , 
mout iert li gloz de grant efforcement . 
d' un drap de soie qui fu de bonivent 
estoit covert son hauberc jacerant 
et son cheval qui tant par est movant : 
ne s' i tendroit i levrier en corant . 
d' une manche ot i gofanon pendant 
que li dona hui matin en rïant 
la fille du roi garsande le tirant : 
Ce est cormande au gient cors avenant . 
por la pucele a pris tel hardement 
dont a moru ainz mïedi passant . 
la hante lieve , le fer a mis au vent , 
le confanon vait a vent ventelant 
qui est ferré a iiii clous d' argient . 
des esperons a hurté l' auferrant 
contre les noz s' en vint esperonant . 
en haut se va durement escrïant , 
rollant demande le noble combatant 
mout le menace qu' il le fera dolant , 
mort l' abatra sor l' erbe verdoiant . 
il dit que france au roi garsile apent 
ne que rois Karle n' i doit avoir noient . 
rollant l' entent , si taint de mautalant , 
vers le paien broche son auferrant 
et florïen contre lui fieremant ; 
rollant feri sor son escu luisant : 
ne fu pas cop de garçon ne d' enfant . 
mout est cil fort qui le va soustenant . 
se turc feri Rollant sor son escu , 
desouz la boucle li a fraint et fendu , 
de son hauberc a le pan desrompu : 
les pieces volent du bon espié molu : 
lez le costé li avoit embatu ; 
le destre estrier li a du pié tolu ; 
enpaint le bien , ne li vaust i festu . 
sa lance brise et Rollant l' a feru 
desouz la boucle i cop par grant vertu 
l' escu li perce , l' auberc li a rompu , 
Ou cors li met le fort espié molu . 
mort l' abati enmi le pré herbu . 
monjoie escrie , paien l' ont entendu 
et dit li quens : fel cuvert mescreü , 
jamés en france n' ert de vos plet tenu . 
dit l' amiraut qui mout dolent en fu : : 
par mahomet cestui avon perdu 
Ce est Rollant qui le nos a tolu 
se ne le venge ne me prise i festu . 
li amiraus s' ellesse a olivier 
et li quens broche fauvel son bon destrier . 
li sarrasin le feri tout premier : 
l' escu li perce au fer et a l' acier , 
C mailles trenche du bon hauberc doublier 
et du costé li fait le sanc raier . 
li quens le fiert sor l' escu de quartier : 
ne li valut la monte d' un denier 
ne son hauberc le rain d' un olivier . 
Ou cors li met la hante de pomier , 
mort le trebunche devat lui ou sentier : 
“ monjoie , escrie , ferez i chevalier ! ” 
lors i ferirent flamenc et hainuier 
et loherenc qui ne sont pas lanier , 
normans , bretons , angevin , berruier . 
grans criz i ot as enseignes bessier , 
les hardiz joingnent , les rens font formoier . 
fort sunt et fier li glouton losengier , 
dex les confonde qui tot a a baillier ! 
fort fu l' estor et ruiste la mellee . 
des nos i ot mainte sele versee 
que li paien ont mout chier comparee . 
bien se contienent noz françois a l' espee , 
as paiens copent et forcele et coree : 
maint sarrasin i gist goule baee . 
Or escoutez de la gient desfaee . 
quant lor ost virent ensi desbaratee , 
Chascuns en haut a la teste levee . 
Trop sevent mal la pute gient faee . 
de lor bliaus trenchent grant gironee . 
es fers des lances l' a chascuns afirmee . 
por ce le firent c' est verité provee 
que l' ost de france en fust espoentee . 
seure lor corent de mout grant randonee . 
par tel vertu ont nostre ost si hastee 
que forment l' ont arriere reculee . 
ne porent faire as paiens contrestee . 
Tant en i a de la gient deffaee , 
Covert en sont les mons et la valee . 
ariere sont noz françois reculez 
xiiii arpenz et demi mesurez ; 
paien les ont durement malmenez . 
lez i perron s' aresta corsabrez ; 
fors est et fiers et menbruz et quarrez . 
a haute voiz s' est li turs escriez : 
Or i parra , paien , quel le ferez ! 
l' escu enbrace , s' est vers les noz alez 
ja les eüst malement confessez 
quant uns des noz est vers lui galopez : 
hardoïn est par son nom apelez , 
jones hom est , mout est proz et senez , 
novelement ot esté adobez . 
le paien fiert sor son escu dorez , 
si roidement li est au front hurtez 
por poi li oil ne li sont hors volez . 
le paien est si dou cop estonez 
ne set quel part son cheval est tornez . 
par les espaules l' a li ber acolez , 
son prison est et a lui afïez . 
v de ses homes a l' enfant apelez , 
l' un fu gaudin et foques li senez 
et baudoïn et lambert l' alosez 
et cil d' avrences qui tant est renomez . 
Ce dit li enfes : cest paien me gardez . 
a Karle mon seignor le livrez , 
de moie part vos pri que li rendez . 
et cil respondent : si com vos commandez , 
nos le ferons a vostre volentez . 
mout le fist bien le novel adoubez : 
l' espee hauce qu' ot pendue a son lez , 
a x paiens en a les chiés coupez , 
nus ne le voit n' en soit espoentez ; 
ne l' atendissent por m mars d' or pesez . 
monjoie escrie , françois sont retornez , 
par sa prouece rest l' estor assemblez . 
des abatuz en i a cent montez 
qui i ferirent des bons brans acerez : 
de hardement est lor poeir doublez . 
i chevalier qui de bretaigne est nez , 
hellin ot non , grant fu son parentez , 
i paien fiert qui estoit rois clamez 
desus son hiaume qui fu a or gemez . 
si pesant cop li a le ber donnez 
jusques' espaules li est li brans colez , 
mort l' abati , monjoie est escriez . 
lors veïssiez bretons acheminez , 
de bien ferir fu chascuns aprestez . 
a hellin vienent li françois adoubez : 
de bie occirre les paiens deffaez 
estoit chascuns forment entalantez . 
anqui seront paien mal arivez . 
dex ! c' or n' i fu Otinel li menbrez , 
ja eüst prise l' enseigne barbarez , 
mes aillors ert , n' est mie reposez , 
Ou m paiens a mors et afolez : 
du sanc en a les poins ensanglantez . 
a l' estandart a ja iii foiz hurtez , 
a iii rois a les chiés du bu sevrez . 
li rois Garsile a dit a adragant : 
amis , dist il , mout me va malement , 
de mes barons ai mout le cuer dolant 
qui sunt ocis trestoz , mes iex voiant 
mes si Karle qui le poil a ferrant 
et olivier , Otinel et rollant 
ne pent as fourches ainz que soit jor faillant , 
n' avrai mes joie en trestot mon vivant . 
se de son cors ne me vois esclairant 
et en bataille ne le fas recreant , 
jamés en france ne doi clamer i gant . 
dit adragant : c alez vos menaçant ? 
par mahomet en qui je sui creant 
ne foi que doi jupin et tervagant , 
il ne vos dote la value d' un gant . 
Car avec lui est son nevou Rollant 
et oliver qui tant est combatant . 
je les i vi des le commencemant : 
rollant feri sinagon le vaillant , 
Tout porfendit et lui et l' auferrant . 
C' est uns deables , un malfé , i tirant 
contre s' espee n' a nul ame garant , 
mout par est fox cil qui a cop l' atent . 
par mahomet en qui je sui creant , 
si vers moi vient , je l' irai tost fuiant . 
et dit garsile : il n' i avra garant 
que il ne muire , si je puis vivre tant . 
lors apela lanquadin d' aquilant 
amis , dist il , ne soiez sejornant , 
x m paiens prenez a vo comant 
si secorez mes homes maintenant . 
et cil respont : tot a vostre commant . 
lanquadin monte ou bon destrier corant , 
ses homes fait monter isnelemant , 
vers la bataille s' en vint esperonant . 
donc recommence li estour mout pesant , 
ains en sa vie nus hom ne vit si grant 
li quens Rollant vait la presse rompant , 
O durandal va les rens chalonjant ; 
qui il consuit il n' a de mort garant . 
mout le font bie baivier et alemant 
et borgoignon et pouhier et flamant , 
mout en ocient et metent a tormant 
mes sarrasin ne se vont esmaiant 
ne il ne volent ne pais n' acordemant 
mout fierement s' aloient contenant ; 
qui entr' els chiet , malvais loier atent . 
de nule part ne vont afebloiant 
Tant en i a , damedex les cravant ! 
n' en savroit conte nus hom qui soit vivant : 
Covert en sont et li pré et li champ 
Otinel vient a esperon brochant , 
garde sor destre s' a veü guinemant 
abatu l' orent iii sarrasin persant , 
ja fust ocis quant il i vint poignant , 
Tret corrouçouse du fuerre maintenant , 
les ii a mors , li tierz s' en va fuiant 
a guinemant rendi son auferrant 
Cil i monta qui mout en fu joiant , 
n' ot mes tel joie en trestot son vivant , 
il nes rendit por mil mars d' or pesant : 
Otinel vait durement mercïant . 
isnelement tret du fuerre le branc , 
Celui qui fuit ala si consivant 
Tot le fendi jusques es dens devant 
et Otinel vait monjoie escriant , 
de corrouçouse va les paiens trenchant 
nus ne le voit qui le voist atendant ; 
devant lui fuient et il les va chaçant , 
plus tost qu' il puent vont devan lui fuiant . 
Olivier trove et turpin et rollant 
et engiller et gautier le normant 
jefrei d' anjon et hernaut l' alemant 
adonques vont paien acraventant 
mout en ocient et metent a tormant 
diex , dist oton , vraiz pere tot poissant ! , 
Ces compaignons aloie je querant . 
Or sunt ensemble li chevalier vaillant . 
lor armes bruient comme faucon volant , 
as brans d' acier mainent tel chaplement 
c' on n' i poïst oïr neis dieu tonant . 
forment les doutent li cuervert mescreant 
et il ont droit , ne font pas comme enfant . 
li rois Garsile s' en va mout esmaiant , 
ne set que face se il s' en voit fuiant . 
li rois corsuble fist une traversee , 
au bruir des lances a s' enseigne escriee ; 
iii foiz s' escrie , puis a trete l' espee 
fromont de troies en donne tel colee 
desus sa targe de si grant randonee 
ne li valut une pome paree , 
Tote l' espaule li a du cors sevree . 
mes Otinel li vint , trete l' espee , 
en haut li a sa parole escriee : 
felon cuvert , n' i avrez duree , 
Tornez vers moi vostre targe bendee 
vez ci vo mort ou je l' ai aportee 
par tens morrez de male destinee 
et dit li rois : mar l' avez afïee . 
fiert Otinel sus la targe bendee 
que la moitié en abat en la pree , 
du hauberc prent toute la gironee ; 
le cheval trenche tres par mi l' echinee 
en ii moitiez cheï mort en la pree 
mes Otinel saut sus de randonnee ; 
vers le paien s' en vint par aïree , 
de corroçouse li a tele donnee 
hiaume ne coiffe ne la broine saffree 
ne li valut une pome paree . 
Toute la teste li a esquartelee , 
Tout li porfent le piz et la coree , 
jusqu' en la sele est l' espee arestee . 
Cil ne pot pas endurer tel colee , 
mort chiet a terre ; la guerre en est finee 
dit Otinel : isi fet cop m' agree . 
au vif deable soit s' ame commandee ! 
prent le destrier par la regne doree , 
maintenant saut en la sele floree , 
nel donast pas por l' or d' une contree : 
n' ot tel cheval jusqu' a la mer salee . 
lors fu monjoie hautement escriee , 
naimes li dus a l' enseigne portee 
entre paien plus d' une arbalestree . 
poignant l' enchaucent la pute gient desvee , 
il quident bien avoir borse trovee 
quant naimon voient de sa gient desevree . 
par mi eus toz s' en va teste levee 
desus volant qui court de randonnee ; 
de ci as lices n' i a regne tiree . 
dont recommence le bruit et la mellee . 
françois i fierent , chascuns trete l' espee ; 
ainc tel bataille ne pot estre trovee , 
Toute jor dure de ci a la vespree . 
muerent et versent la pute gient desvee ; 
ainz mes nus hom n' esgarda tel mellee . 
diex dont paiens male courte duree ! 
si orent il ainz que fust la vespree . 
nostre emperere fu mout joians et liez 
por ses barons quant il les vit haitiez ; 
mes por ogier est dolens et iriez 
qu' en prison est et tenuz et lïez 
mes les mains a delivres et les piez , 
par mi le gros du cors est atachiez 
as fors chaienes dont son cuer est iriez ; 
de v paiens est tozjors bien guetiez 
doucement prie ogier les renoiez : 
por dieu , seignors , ces chaienes lachiez , 
Ou cors me blecent , trop me par destraigniez . 
dient paien : de folie plediez 
encor serez mout plus contralïez 
quant Karle iert vaincuz et essilliez 
adonc serez du tot a mort jugiez , 
penduz ou ars ou en la mer noiez , 
Ou vos serez trestoz escorchiez 
Car Otinel , li cuvert renoiez , 
a mort clarel qui tant estoit prisiez 
sor vostre cors tornera li meschiez 
Ogier l' entent , a poi n' est enragiez , 
de duel et d' ire li est le sanc changiez . 
sil onques puet , il en sera vengiez 
Tant atendi de lui sont esloigniez ; 
lors prent les fers dont il estoit lïez , 
a ses ii mains les a toz depechiez 
quant fu delivre , vers eus s' est eslessiez , 
as poins quarrez les a si camoissiez 
qu' il lor a fet voler les iex des chiés 
Toz v les a ocis et detrenchiés 
quant fu delivre le bon danois ogier , 
vint a l' estable que n' i vot destrier ; 
quanqu aporta a retrové arrier , 
Tot maintenant ensela son destrier 
et bie l' atorne , n' i ot autre escuier , 
de frain , de sele , de quanque fu mestier . 
puis prent ses armes , ne les voust pas changier , 
nules si bones ne peüst esligier . 
armez s' en est a loi de chevalier ; 
Ou cheval monte sanz point de l' atargier , 
prist son escu et son espié d' acier . 
de l' estable ist armez sor son destrier , 
a sarrasins commença a huchier : 
seignors , dist il , ne vos voeil engingnier 
Car ge m' en vois mes compaignons aidier 
en la bataille ou le chaple est fier . 
je revendrai , tant m' en savrez proier 
mes ce sera a vo grant encombrier . 
quant cil l' oïrent , n' i ot que corrocier ; 
en haut s' escrient li cuvert pautonier : 
par mahomet ! n en irez losengier 
as armes corent sans plus de l' atargier , 
mes li danois n' ot soing de delaier . 
vint a la porte , s' a trové le portier 
qui contre lui voloit l' uis verroillier , 
mes li danois li est alez paier : 
le chief li trenche du branc forbi d' acier . 
par mi la porte se prist a chevauchier , 
le destrier broche , si se mist au frapier . 
paien le sievent mes nel poient baillier , 
prient mahom qui li doint encombrier . 
va s' ent ogier qui mout fet a proisier , 
jusque a l' estor n' i vot regne sachier . 
quant il i vint , si a trové garnier , 
rollant le conte et le proz olivier 
et otinel le vaillant chevalier , 
naimes le proz et le conte gautier ; 
il les salue de dieu le droiturier 
quant il le voient si le courent baisier , 
puis li demandent s' il est sain et entier . 
il lor respont comme prouz chevalier : 
seignors , dist il , ainc ne fui plus legier 
ne plus poissant por estor commencier , 
la merci deu le pere droiturier . 
or sont ensamble nostre fier jousteor , 
por le danois mainent joie et baudor . 
Tot maintenant se fierent en l' estor , 
paien detrenchent et metent a dolour ; 
Tex mil en muerent dont jamés n' ert retor . 
voit le garsile , au cuer en ot tristor , 
il voit ses homes qui muerent a dolor : 
Tot a perdu , ce dit , sans nul retor . 
le cheval broche , si ist hors de l' estor , 
n' est pas mervoille si il ot grant freor , 
voit le garsile , au cuer en ot tristor , 
il voit ses homes qui muerent a dolor : 
Tot a perdu , ce dit , sans nul retor . 
le cheval broche , et fuit hors de l' estor , 
n' est pas merveille se il ot grant freor , 
vers la cité s' en fuit par grant vigor . 
voit le ostinel Otinel le hardi poigneor , 
apres garsile s' en voit par grant irour ; 
a soi meïsme a dit l' enpoigneor 
s' il li eschape , jamés n' avra honor . 
Otinel broche le fons d' une valee , 
en sa main tint toute nue l' espee , 
et voit garsile qui s' en fuit a celé . 
por encontrer a sa regne tiree . 
quant l' aprocha si li dit sa pensee : 
sire Garsile , lessiez vus la mellee ? 
la vostre gient lessiez mout effreé 
e sanz seignor dolente et esgaree . 
hé , mauvés rois , ta vie est afinee . 
mout mal veïstes onques ceste jornee , 
se dex me sauve et ma trenchant espee . 
dit Otinel : por amor deu , dan rois 
quar relenquis mahomet et ses lois 
Celui creez qui fu mis en la crois , 
por pecheors soufri les granz destrois , 
si recevez le bautesme françois 
Karles mes sire vos rendra toz voz drois , 
ja n' en perdrez la value d' un pois 
et dit Garsile : mahom , quel la ferois 
de cest gloton si ne me vengerois 
fix a putain , dit il , malvés renois , 
mar grepesistes mahomet et ses lois 
hui en cest jor mout chier le comparrois 
se ne m' en venge , ne me pris pas i pois 
li rois Garsile fu mout forment iriez , 
por le mesdit li a ii darz lanciez 
le cheval broche des esperons des piez , 
brandit la hante , vers lui s' est ellessiez , 
fiert Otinel sus son hiaume vergiez 
que flors et pierres en a jus trebuchiez . 
ja fust li rois de ton bien essauciez 
et de son cors mout cruelment vengiez , 
quant son estrier li brise en i des piez ; 
vosist ou non , a terre est trebunchiez 
par son deable dont il est engingniez , 
le destre braz li est parmi brisiez 
li rois se pasme quant se senti blechiés ; 
rollant regarde contreval i plessiez 
et voit Garsile qui estoit trebuchiez : 
sachiez de voir qu' il n' en fu pas iriez . 
le cheval broche , si s' est bien afichiez , 
al ainc qu' il pot s' est li ber avanciez 
ainz que Garsile poïst estre dreciez . 
li quens Rollant li est tant aprochiez 
as mains le prent , onques ne fu si liez 
quant il le tint , si fu bien justiciez . 
garsile crie : seignors , ne me touchiez ! 
a vos me renc , ma vie me lessiez ! 
itant vos pri que vos ne m' ociez . 
li xii per sunt illec assemblez 
garsile voient qui est pris et matez , 
Trestuit ensemble l' en ont au roi menez 
mes li danois est illec demorez : 
voit i paien fuiant par mi les prez 
vers la cité por avoir sauvetez 
mout estoit fier et fort desmesurez , 
amiraus ert de mout grant parentez 
Trestuit si home erent mort et tuez , 
Cel jour avoit mout nostre gient grevez , 
mien escïent plus de ccc tuez 
mes li danois li est devant alez : 
les lances baissent , si se sunt encontrez ; 
le paien faut qu' il ne l' a adesez , 
mes ogier l' a fierement assenez , 
par mi le cuer li a l' espier passez 
avant , dist il , cuvert desmesurez ! 
jamés par vos n' ert françois destorbez . 
monjoie escrie , outre s' en est passez , 
jusqu' a l' estor n' i a regne tirez 
nostre emperere a son prison gardez , 
dedens sa chartre fu mis et enserrez ; 
illec moru a duel et a viltez ; 
jamés prodome ne toudra heritez 
et nos françois sont bien resvigorez , 
Chascuns i fiert du branc d' acier letrez , 
paiens ocient et metent a viltez 
ainz qu' il soit vespre ne soleil resconsez , 
les ont vaincuz et prise la citez 
dedens la vile s' en sont li nostre entrez , 
Tot ont ocis quanqu' il i ont trovez , 
de la vitaille truevent a grant plentez . 
Karles li rois a oton apellez 
et il i vint , bel s' i est presentez 
sa fille mande par naimes le barbez , 
Cil li amaine , n' i a pas demorez 
Karles la donne a oton le senez . 
Tot maintenant sont au mostier alez . 
i arcevesque a la messe chanté , 
a la loi dieu se sont entrespousé . 
quant sont sacré , arriere sont torné , 
Ou haut sont ensemble montez . 
li keu avoient le mengier aprestez , 
l' eve aporterent , si a li rois lavez . 
grans sont les noces , xv jors ont durez , 
nules plus riches ne vit hom qui soit nez 
nostre emperere ne s' est mi oubliez : 
apres mengier a son nevou mandez 
et olivier li preuz et li senez 
et ses barons , cels ou plus s' est fïez . 
puis si lor a le rengne devisez , 
l' un apres l' autre a paié a son grez 
Otinel est ou païs demorez 
et belissent au gient cors honorez 
de la terre est et saisi et chasez , 
puis en fu il sires et rois clamez 
nostre emperere a son erre aprestez . 
venir s' en voust en france a son rengné 
a Otinel a congié demandé 
et a sa fille au grelle cors mollé , 
et il li donne volentiers et de gré 
au departir ot maint cheveil tiré , 
lermes plorees et grant duel demené 
Karlle baisa Otinel l' alosé 
et belissent quar mout l' avoit amé 
a ces paroles se sunt acheminé 
et Otes remest a garder la cité . 
par ses jornés a nostre rois erré 
Tant que il vint a paris sa cité 
de ses françois fu forment honoré , 
mout ont grant joie quant dex l' ot amené . 
par ses chastiaus s' est Karle reposé 
et Otinel a gardé le rengné , 
de totes parz l' a fierement gardé 
pour ce que biaus hons fu et grans et redouté 
et si fu prouz et plain de leauté 
et essauça sainte crestïen , 
bien tint sa terre les jors  son aé ; 
sa fin fu bele , plain de grant bonté 
diex en ait l' am par la soe pitié 
