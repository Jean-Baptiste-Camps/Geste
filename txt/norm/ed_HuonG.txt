Segnour , oiiés , ke Jhesus bien vous fache 
Li glorieus ki nous fist à s’ymage ! 
Boine canchon estraite de lignaige , 
De Charlemaine à l’aduré coraige , 
Et de Huon , ki tant ot vaselaige , 
Et d’Auberon , le petit roi sauvaige , 
Que tout son tans conversa en boscage . 
Chil Auberons , que tant ot segnoraige , 
Sachiés k’il fu fieus Juliien Cesare , 
10Qui tint Hungrie , une tere sauvaige , 
Et Osteriche et trestout l’iretaige . 
Constantinoble tint il tot son éaige ; 
VII . lieues grans fist faire de muraige , 
Qui encor durent desc’ à le mer salvaige . 
Jules ot feme une dame moult sage , 
Morge ot à nom , moult ot cler le visaige ; 
Cele fu mere Auberon le sauvaige , 
Si n’ot plus d’oirs en trestot son éaige . 
Huimais orrés cançon de fier barnaige . 
Segnour , oiiés , que Diex vous puist aidier ! 
Si faites pais et laisiés le noissier ; 
S’orrés chançon que moult fait à proisier , 
De Karlemaine , ki Franche a à baillier , 
Et de Huon , le nobile guerrier , 
Qui tint Bourdele et le grant iretier , 
Et d’Auberon , le noble chevalier ; 
Ens son estant n’ot de grant que . iii . piés , 
Et s’ert faés , de vreté le sachiés . 
Che fu à Pentecouste , le haut jor enforcié , 
C’à Paris tint sa cort Karles o le vis fier . 
Assés i ot Alemans et Pohiers , 
Et Braibençons , Flamens et Berruiers , 
Et Loherens , Bretons et Henuiers , 
Et Borguignos , Angevins et Baiviers ; 
Grans fu la cors des barons chevaliers . 
Et des Englois i ot bien . iii . milliers , 
Et si ot bien . xm . arbalestiers ; 
Li rois Tafurs i fu con chevaliers . 
De Canbresis et d’Artois , ce saciés , 
En i ot moult de bacelers legiers , 
Qui volentiers ferroient sour paiens . 
Li rois a fait se grant table drechier , 
Entre ses pers est asis au mengier ; 
Et li dousimes fu Hues au vis fier , 
Cil de Bordele , dont je veul commenchier . 
As tables servent plus de . c . botilliers , 
Et autretant qui furent despensier . 
Des rices mes n’en estuet ja plaidier ; 
Bien sont servi de claré , de vin viés . 
Et , quant il orent asés but et mengié , 
Les napes font oster li escuier . 
Li rois apele ses barons chevaliers . 
Signor , dist Karles , faites pais , si m’oiés : 
Viex sui et frailes , si ai le poil cangié , 
LX . ans a qe sui fais chevaliers , 
Li cors me tramble sous l’ermine deugié , 
Je ne puis mais errer ne cevaucier ; 
Ains vous requier , pour Dieu le droiturier , 
Faites . i . roi , je vous en veul proier , 
Qui tiegne France , le païs et le fief . 
— Sire , dist Nales , pour Diu le roi du ciel , 
Laisiés içou es[t]er qe reprociés : 
Alés vous ent à Rains l’arcevesquié , 
A Saint Omer , u ens el borc d’Orliens , 
U à Paris , en vo palais plenier ; 
Nous vous aidrons vo terre à justicier , 
Et se vous faites servir et aaissier ; 
Nous garderons vos païs et vos fiés . 
Se vous gisiés . xl . ans entrepiés , 
Si serés vous cremus et resoigniés ; 
Estés en pais , recevés vostre fiés . 
— Nales , dis Karles , pour noient en plaidiés , 
Car , par celui qui le mont doit jugier , 
Cele couronne , qui trestote est d’ormier , 
Ne montera jamais desor mon cief ; 
Ains vous requier , nobile chevalier , 
Que faciés roi qui tiegne le regnier . 
— Sire , dist Nales , j’en ai mon cuer irié ; 
Et nonpourquant , puis c’à plaisir vous vient , 
Si nous ediés , biau sire , à consillier 
Qui ferons roi pour maintenir l’esté . 
— Baron , dist Karles , por Diu , [bcui esliriés] 
Se vous laisiés le fil de ma mollier , 
Karlot l’enfant , que jou aimme et tien chier ? 
Et neporquant il ne vaut . i . denier . 
Quant l’engerrai , se me puist Dix edier , 
C . ans avoie , de vreté le saciés ; 
Sel me manda chil que tot puet jugier , 
C’est nostre Sires , par l’angle saint Mikiel , 
Que jou géusse à ma france moillier , 
Et jou le fis de gré et volentiers , 
Si engerrai . i . malvais iretier : 
Karlos a non , s’en ai mon cuer irié 
Quant ne me veut secorre ne edier . 
Miex aimme asés les traïtors laniers 
Que les preudommes , s’en ai mon cuer irié . 
En France a mut maint mortel encombrier : 
Il fist le guerre vers le Danois Ogier , 
Bauduinet ocist d’un escekier , 
C’ert fiex au duc , se l’avoit forment chier , 
Puis en morurent maint vaillant chevalier . 
Bertrans , li fiex Nalon , i fu trenciés , 
Amis , Amile , ocis et detrenciés ; 
Car moult par fu dolans li bers Ogiers , 
Maint homme ocist et maint franc chevalier . 
Ens Lombardie fu à Desiier ; 
De là le fis et jeter et cacier . 
Ens castel fort covint fuïr Ogier , 
Si n’emmena palefroi ne sommier , 
Fors seulement . i . tot seul escuier . 
Jou le sievi à coite de destrier , 
Et si l’asis et devant et derrier , 
Ens ma compaigne maint vaillant chevalier . 
VII . ans i sis à tot maint franc princier , 
Ainc nel poc prendre , s’en fui forment irié ; 
Moult i soufri d’anui et d’encombrier . 
Mais ens la fin , quant oi tant guerroié , 
Li convint il son bon castel laissier , 
Si s’enfuï tous seus , sans escuier , 
Une vesprée , par un gaste sentier ; 
Et l’endemain , quant jors fu esclairié , 
Fis asalir le grant palais plenier . 
Quant jou l’oi pris , n’i trovai pas Ogier , 
Adont en fui durement coureciés ; 
Je m’en revint à Paris , mon droit fief . 
Li arcevesqes qui tant fist à proisier , 
Il s’en raloit à Rains l’arcevesquié ; 
Emmi . i . pré trouva le duc Ogier , 
U se dormoit tous seus , sans escuier ; 
Iluec le prist et se le fist loiier . 
Lues qu’il le tint , si prist . i . mesagier , 
Si me manda par séaus et par briés 
C’ot pris le duc , s’en fui joians et liés ; 
Adont le vauc ochire et detrenchier . 
Tant me proia ses lignaiges li fiers 
Qu’en Portemalle , là le fis enbussier . 
Li arcevesques qui tant fist à proisier 
Li fist donner à boire et à mengier . 
II . ans après que vous m’oés plaidier , 
Ere à Loon , en mon palais plenier ; 
Adont i vinrent Sarrasin et paien 
Pour mon païs gaster et essillier , 
Si amenerent le mal paien Brehier , 
I . grant gaiant qui ot . xvii . piés . 
Me gent mandai par séaus et par briés , 
Tant que j’en oi bien . lx . milliers . 
Contre chelui fis ma gent envoiier , 
Car cascun jor me venoit il hucier 
Que jou fesisse armer . i . chevalier : 
S’il le pooit conquerre au branc d’achier , 
Il me lairoit em pais mes iretiés . 
Par . vii . féies , si me puist Dix edier , 
En fis . xl . armer et haubregier ; 
Encontre lui les envoiai lanchier . 
Ne l’enpirierent vaillant . i . seul denier ; 
Dessi à . x . les fist tous detrenchier ; 
Je n’oi ainc puis si hardi chevalier . 
Se ne faisoie desprisonner Ogier , 
Ja ne seroit vencus li avresier ; 
Je le mandai , se le fis desloiier . 
Quant l’oc o moi , si me caï as piés . 
Je l’en dreçai de gré et volentiers , 
Et se li dis , par moult grant amistié , 
S’il se voloit combatre vers Brehier 
Et le pooit conquerre au branc d’achier , 
Jou li rendroie toutes ses iretiés ; 
Mais ains li dus ne le vot otroiier 
Se li miens fiex ne li fust ains bailliés . 
Tant [bme] proierent li baron chevalier , 
Je li baillai dolens et coureciés ; 
El mont d’Araine , là le fis envoiier . 
Adont le prist li vaillans dus Ogier 
Par les caveus , tout nu le branc d’achier , 
Si l’éust mort , de vreté le sachiés , 
Quant li sains angles i dessendi du ciel ; 
Le caup retint du vaillant chevalier . 
Quant je le vi , s’en fui joians et liés , 
Mais le couruc acoler et baisier , 
Sel ramenai en mon palais plenier . 
Grant joie en fisent mi baron chevalier ; 
Mais , par celui qui tout a à jugier , 
Miex me venist qu’il l’éust detrencié , 
Qar il ne vaut le monte d’un denier » 
A [t]eus paroles es vous Karlot ù vient ; 
Sor son puing tint . i . moult bel esprevier , 
Il est montés sus el palais plenier . 
Moult par fu biaus , joules fu , ce saciés ; 
Encor n’ot onqes . xxv . ans entiers . 
Baron , dist Karles , vés ci bel chevalier ; 
Moult ai grant duel quant ne me veut edier , 
Quant ne maintient ma terre et m’iretier , 
Et neporquant , pour Diu je vous requier 
Que[l] faciés roi , je vous en veul proier , 
Car c’est li oirs de France , che saciés . 
— Sire , dist Nales , pour Diu , dont l’araisniés , 
S’il veut le tere recevoir et le fief » 
Et respont Karles : « A vo plaisir en iert » 
Li rois l’apele , voiant ses chevaliers : 
Fiex , vien avant , n’aies soing d’atargier , 
Et si retien ta terre et t’iretier . 
Si m’aït Dix , tu tenras si franc fief 
Com Damedix , qui tot puet justicier , 
Tient paradis le [bregne] droiturier . 
Il nen a homme , sous le cape du ciel , 
Se il t’en taut valisant . i . denier , 
Que ne le puises destruire et essillier ; 
Il ne a marche ne païs ne renier , 
Tant que Diex soit servis et essauciés , 
Que tu ne soies cremus et resoigniés . 
Fiex , n’aies cure de traïtor lanier ; 
As plus preudommes vous alés acointier , 
Car de preudomme puet venir tos li biens . 
Portés honnor et [bamor] au clergié , 
A sainte glise pensés du repairier , 
Donnés du vostre as povres volentiers . 
— Sire , dist l’enfes , à vostre plaisir iert » 
A ces paroles que vous [bm’oiés] nonchier , 
I . maus traïtres est levés sor ses piés , 
Amauris fu de la Tor de Rivier ; 
Devant Karlon en vint tos coureciés . 
Cil vaura ja . i . tel plait commenchier 
Dont douce France fu en grant destorbier . 
Sire , fait il , mal faites et pecié , 
Et moult grant mal , se me puist Dix edier , 
Que vostre fil donnés tere à baillier 
Là où vous n’estes ne amés ne prisiés ; 
Je sai tel tere qui bien près de ci siet , 
Qui s’i vorroit de par vous renonchier , 
On li feroit tos les menbres trenchier . 
— Hé Dix ! ù esse » dist Karles au vis fier . 
Dist Amauris : « Se vous dirai ge bien : 
C’est à Bordele , que bien près de ci siet . 
Mors est li dus , bien a . vii . ans entiers , 
Remés en sont doi garçon paltoiniers , 
Gerars et Hues , doi malvais iretier , 
Qui ne vous degnent servir ne essauchier . 
Hé ! enpereres , et c’or le faites bien : 
Car me carciés de vostres chevaliers , 
Si prenderai mon lignaige le fier , 
Desc’à Bordele ne vaurai atargier , 
Les . ii . garçons prenderai sans dangier , 
Ses amenrai à Paris el planchi[er] , 
Si les porés et pendre et essillier » 
Et dist le roi : « Jou l’otroi volentiers . 
— Sire , dist Nales , mal dites et pecié ; 
On ne doit mie traïtor essauchier 
Ne tout [bses] boins gréer ne otroiier . 
Li doi enfant sont joule , ce sachiés , 
Et s’ont aveuc moult grant tere à baillier ; 
Par nicheté oublient cest mestier . 
Sewins li dus vous servi volentiers , 
Che fu lour peres , Dix lor face pitié ! 
Moult vous ama et forment vous tint chier 
— Il avoit droit , dist Karles au vis fier , 
S’il me servoit de gré et volentiers ; 
Bele ert le rente qu’el en devoit baillier . 
III . jors ens l’an ens portoit le relief : 
Au jour de Paskes , c’on doit cumeniier , 
A Pentecouste , le haut jor enforcié , 
Et au Nouel , que tant tant fait à proisier ; 
Mais ce n’ert mie d’un bliaut entaillié 
Qu’il en portoit des tables le relief , 
Ançois estoit de grans coupes d’ormier , 
De beles napes et de coutiax d’achier , 
Et de hanas d’or et d’argent proisié . 
Bien se pooit et vanter et prisier 
Que les . iii . jors qu’il servoit al mangier 
Que . iii . mil livres li valoit li mestiers . 
Or vous dirai qu’il rendoit de çu fief : 
Quant jel mandoie par séaus et par briés , 
Il me venoit et secorre et edier , 
Quant je voloie errer et cevauchier , 
En sa compaigne . x . mil chevaliers . 
Jou n’i metoie valisant . i . denier , 
Fors que l’avaine le soir , après mengier . 
— Sire , dist Nales , pour Diu le droiturier , 
Dont vous pri jou , se vous m’avés tant chier , 
Que vous mandés les . ii . frans iretiers , 
Se il i vienent , à amour les traiés . 
— Certes , dist Karles , je le veul volentiers ; 
Jes manderai par . ii . frans mesagiers . 
— Sire , dist Nales , . c . mercis en aiiés ; 
Gerars et Hues , mi doi franc iretier , 
Sont mi neveu , de vreté le sachiés . 
— Certes , dist Karles , tant les ai ge plus chier » 
Quant Amauris les ot ensi plaidier , 
Sachiés de voir moult en fu courechiés . 
Li rois apele Engerran et Gautier : 
Segnor , dist Karles , or ne vous atargiés , 
Metés les sieles sor les corans destriers . 
Desc’à Bordele vous convi[e]nt cevauchier , 
Et si me dites la ducoise al vis fier 
Qu’ele me face ses enfans envoiier , 
Huon l’enfant et Gerart le proisié ; 
Et s’il n’i vienent , jes ferai essillier , 
Et lour taurai lour teres et lor fiés ; 
Et s’il i vienent , je les tenrai moult chiers . 
— Sire , dist Nales , por Diu le raemant , 
Par qués mesaiges mandés vous les enfant ? 
— Nales , dist Karles , Gautier et Engerran 
Les iront querre , s’il vous vient à commant . 
— Voir , dist li dus , il sont proeu et vaillant . 
— Baron , dist Karles , or çà , venés avant , 
Metés les sieles es palefrois amblant , 
Or et argent prendés à vo commant , 
Et tel maisnie con vous vient à talant ; 
Desc’à Bourdele m’en alés cevauçant , 
Et si me dites le ducoise vaillant 
Qu’ele m’envoit anbe . ii . ses enfans , 
Gerart et Huon , qu’ele paraimme tant ; 
Et s’il n’i vienent , se me soit Dix edant , 
Jou les ferai coreciés et dolant » 
Et cil respondent : « Tot à vostre commant » 
Les sieles metent es palefrois amblant , 
Or et argent ont pris à lor talant . 
Il sont monté , ne se vont atargant , 
Droit vers Bourdele se vont aceminant . 
Amauris sot c’on mande les enfans ; 
Moult ot le cuer courecié et dolant . 
Et li mesaige ne se vont atargant , 
Desc’à Bordele ne vont resne sacant . 
Ens la vile entrent sor les cevax corant , 
Puis en monterent sus el palais luisant ; 
La dame trovent , aveuc li ses enfans , 
Si les saluent bel et cortoisemant . 
Li doi mesaige pensent de l’esploitier , 
Desc’à Bordele ne vaurent atargier . 
Chou fu en mai , çou oï tesmoignier , 
Si con les gens séoient au mengier , 
Ens la vile entrent andoi li mesagier ; 
Desc’au palais n’i ot renne sacié . 
Là dessendirent des auferrans à pié , 
Puis en monterent sus el palais plenier ; 
La dame truevent ù séoit al mengier . 
Jouste lui sist Hues o le vis fier ; 
Gerars li menres repaist . i . esprevier 
Et li fait gorge de l’ele d’un plouvier . 
Es vous les mes qui moult [bfont] à prisier ; 
En haut parolent , qui bien seurent raisnier : 
Cil Damedix que tout a à baillier , 
Il saut et gart la ducoise al vis fier , 
Et ses enfans et tous ses chevaliers , 
De par Karlon qui France a à baillier » 
O le la dame , si est saliie em piés , 
Si les courut anbe . ii . enbrachier . 
Segnor , dist ele , en non Diu , bien vigniés ! 
Que fait mesires Karles o le vis fier , 
Et li dus Nales , qui le poil a cangié , 
Et li baron et tout li chevalier ? 
— Dame , moult bien , dient li mesagier . 
Li rois vous mande vos fiex li envoiiés , 
Car Karlemaines en est moult aïriés , 
Que il ne degnent à se cort repairier , 
Pour lui servir en son palais plenier ; 
Et s’il n’i viennent , se me puist Diex edier , 
Il les fera destruire et essillier , 
Car traïtor ont tant au roi plaidié 
C’on lour taura lour païs et lour fiés » 
O le la dame , s’en ot le cuer irié ; 
Gerart et Huon emprist à araisnier : 
Enfant , dist ele , trop poés atargier ; 
Se Dix n’en pense qui en crois fu dreciés , 
Perdu avés vos teres et vos fiés . 
— Dame , dist Hues , si me puist Dix edier , 
Mal avés fait et moult très grant pecié 
Que cest afaire ne nous avés noncié ; 
Nostre mere estes , de vreté le saciés , 
Si déussiés vos enfans consillier . 
Par jugement avons perdu nos fiés ; 
Car Karlemaine , l’emperere al vis fier , 
Deviens servir , et nous l’avons laissié » 
Dient li mes : « Or ne vous esmaiés , 
Car li dus Nales a tant au roi plaidié 
Qu’il vous a tous acordés et paiiés . 
— Dix , dist la dame , tu soies grasiiés ! 
Moult est preudom dus Nales al vis fier , 
Malvais consel ne vot ains otroiier ; 
Li dus Sewins l’avoit moult forment chier , 
Cousin estoient li nobile guerrier . 
Ahi ! Sewin , dist la dame al vis fier , 
Jhesus de glore de vostre ame ait pitié » 
Ele en apiele andeus les mesagier : 
Segnor , dist ele , se à plaisir vous vient , 
Anuit serés en mon palais plenier ; 
Bien vous ferai servir et aaissier , 
Et le matin , quant jours ert esclairiés , 
Vous en porés arriere repairier » 
Dient li mes : « Pour noient em plaidiés ; 
Nous ne poons sejorner , ce saciés , 
Car no mesaige nous convient renonchier ; 
Mais or nous dites , n’aiés soing d’atargier , 
Que dirons nous no segnor droiturier ? 
— Segnor , dist Hues , se Dix me puist edier , 
Vous dirés Karle , l’emperere al vis fier , 
Que nous irons en France [bcortoiier] , 
Si le ferons de gré et volentiers , 
Et servirons le roi dessi au pié 
Et baiserons son cordewan lacié ; 
Et Damedix en soit hui grasiiés 
Quant Karlemaine de . ii . garçons souvient » 
La dame apele Huelin al vis fier , 
Et Gerardet , qui tant fait à prisier . 
Enfant , dist ele , vous irés cortoier ; 
N’i alés mie con vilain pautonier : 
Menés vous desc’à . xxx . somiers , 
Que vous ferés de mon avoir cargier . 
As plus preudommes vous alés acointier , 
Car de preudomme puet venir tous li biens , 
Si n’aiés cure de malvais losengier . 
A sainte glise pensés du repairier , 
Portés honnor et amor au clergié , 
Les povres gens deportés volentiers . 
Et si prendés ces . ii . frans mesagiers , 
Pour palefrois lor donés grans destriers , 
Et pour lor capes bons mantiax entailliés , 
Et à cascun . c . livres de deniers » 
Cil s’en repairent baut et joiant et lié ; 
Desc’à Paris n’i ot regne sacié . 
Là dessendirent as degrés du plancié , 
Puis en monterent sus el palais plenier . 
Li rois les voit , ses prent à araisnier : 
Segnor , dist Karles , en non Diu , bien vegniés ! 
Et c’or me dites , por Dieu le droiturier , 
Avés esté à Bourdele le fief ? 
Que dist la dame que tant fait à prisier ? 
Li fil Sewin venront il cortoier ? 
Et cil respondent : « Oïl , moult volentiers ; 
Par nous vous mande[nt] salus et amistiés ; 
Si vous disons , par Dieu le droiturier , 
Que , puis cele eure que Dix fu bautisiés , 
Pour pecéours ens la crois travilliés , 
Si vaillans oirs ne peut on acointier , 
Ne si cortois , ne si grans vivendiers . 
Par nous vous mandent salus et amistiés , 
Et si vous mandent que venront cortoiier , 
Serviront vous de gré et volentiers 
Et baiseront vo cordewan caucier . 
Moult grant honnor nous fisent , ce saciés : 
Pour palefrois ramenons grans destriers , 
Et pour nos capes bons mantiaus entailliés , 
Et s’a cascuns . c . livres de deniers . 
— Hé ! Dix , dist Karles , tu soies grasiiés ! 
Qui fait honnor à mes frans chevaliers , 
S’il me tenoit , il me feroit grant bien . 
Amauris , leres , mon palais me vuidiés ! 
De vo lignaige ne me vint onkes biens ; 
Se vous créisse , par Dieu le droiturier , 
Jou les éusse ochis et detrenchiés ; 
Mais , par celui qui tout a à jugier , 
Se Hues vient à Paris courtoiier , 
De douce France sera gonfannonier , 
Et li maisnés sera mes camberiers ; 
De . iim . libres lour croisterai lour fiés , 
Si averont en France le relief 
Si con lour peres , qui m’ama et tint chier » 
Amauris l’ot , le sens cuide cangier ; 
Il vaura [bja] . i . tel plait commenchier , 
Dont douce France fu en grant destorbier . 
De la sale ist , n’i vaut plus atargier , 
A son ostel en vint tous coureciés . 
Or se porpense con pora esploitier . 
Ore escoutés du traïtor lanier : 
Vint à Karlot . i . soir , après mengier , 
A son ostel ù il sot repairier ; 
U k’il le voit , se li caï au pié . 
Karlos l’en drece , se l’en prist grant pitié : 
Amis , c’avés ? gardés ne me noiier » 
Et chil respont : « Sel sarés , par mon cief : 
J’ai si grant duel , près n’ai le sens cangié , 
Quant on nous taut nos païs et nos fiés » 
Et dist Karlos : « Conment , pour Diu du ciel » 
Dist Amauris : « Ce vous dirai ge bien : 
Chil doi garçon venront chi cortoier ; 
Il saront tant jangler et abaiier , 
Nus ne pora en haute court plaidier 
Se n’est par aus , se me puist Diex aidier . 
Il vous tauront de France . i . quartier . 
Hé ! Karlot sire , car m’ediés à vengier ; 
Sewins lor peres me fist ja grant mescief : 
Il me toli . i . bon castel proisié . 
Ne me devés faillir à moi edier ; 
De par vo mere moult près vous apartieng , 
Saciés de voir , asés plus près qu’en tierc , 
Si me devés moult bien par droit edier . 
— Et jou de coi » dist Karlos au vis fier . 
Dist Amauris : « Ce vous dirai ge bien : 
Je prenderai mon lignaige le fier , 
Et vous prendés . lx . chevaliers , 
Et soient tout armé et haubregié . 
Delés Paris , à . i . vert bos foillié , 
En cel bruellet , nos irons embussier . 
Quant li garçon quideront cevauchier , 
Courons lour sus , si lor copons les ciés ; 
On ne saura quis ara detrenciés » 
Et dist Karlos : « Jou l’otroi volentiers » 
Dont s’apareille[nt] li traïtre lanier , 
Les haubers vestent , s’ont les elmes laciés , 
Çaignent espées à lor flans senestriers , 
Puis sont monté sor les courans destriers . 
A lor cos pendent les escus de quartier , 
Et ens lor puins les rois trençans espiex ; 
Bien furent . c . quant sont aparellié . 
Diex ! c’or nel set Karles o le vis fier , 
Car , s’il n’en pense , il sont à mort jugié ! 
Li traïtor , qui Diex doinst enconbrier , 
S’estoient bien armé et haubregié ; 
Tant atendirent que il fu anuitié . 
Quant il fu nuis et fu aserisié , 
De la vile issent li cuivert pautonier , 
Car de jors n’osent li gloton cevauchier , 
Tant redoutoient Karlemaine le fier . 
Les lances font et les escus baisier , 
Desc’ au bruelet n’i ot regne sacié ; 
Dedens entrerent , les vers elmes laciés . 
Or vous lairai des traïtors laniers . 
L’enfes a fait son oirre aparellier , 
Ses barons mande et ses frans chevalier , 
X . en a pris , qui sont si consillier , 
Ciaus enmenra aveuc lui cortoiier . 
Hues s’en torne , qui tant fist à loer . 
Ses barons mande environ de tos lés . 
De Gironvile a fait mander Guirré , 
I . franc provost que devoit moult amer ; 
Sewins ses peres le tint en grant chierté , 
XXX . ans tos plains ot le païs gardé . 
Et Huelins , qui moult fait à loer , 
Li commanda sa tere à garder , 
Que il le gart deseur sa loiauté 
Tant que il ert de France retorné ; 
Et chil respont : « Tout à vo volenté » 
Li enfes Hues ne s’est mie aresté ; 
Son oirre a fait ricement atorner . 
XXX . somiers a fait l’enfes torser 
Que moult sont rice ; nus nes poroit nombrer 
Le grant tresor que il i font porter 
De bon argent , de fin or esmeré , 
De bonnes coupes et de hanas dorés , 
De rices dras , de pailes , de cendés . 
Et ciens et viautres emmena il asés ; 
Ostoirs , faucons et espreviers mués 
En fait li enfes porter à grant plenté . 
X . chevaliers en o lui menés , 
De ses barons des miex enparenté ; 
Si consillier furent li plus privé . 
Escuiiers mainne pour servir à s’ostés , 
Et des garçons pour les somiers garder . 
Puis s’en torna , s’a congié demandé , 
Il , et Gerars , et lor rices barné . 
Lor france mere lor vint à l’encontrer , 
Moult doucement les prist à acoler , 
Au departir commença à plourer . 
Dix ! c’or ne set les grandes cruautés 
C’avenir doit as jouenes bacheliers : 
Puis ne vit Huon en trestout son aé ! 
Hues s’en torne , ne vaut plus atargier , 
Il , et Gerars , et tout si chevalier . 
Li france dame lor vint à l’encontrer , 
Moult doucement les commence à baisier , 
Et puis les prent la dame à araisnier . 
Enfant , dist ele , vous alés cortoier : 
Je vous requier , pour Diu le droiturier , 
Que n’aiés cure de malvais losengier ; 
As plus preudommes vous alés acointier . 
A sainte glise pensés du repairier , 
Portés honnor et amor au clergié . 
Donnés du vostre as povres volentiers ; 
Soiiés courtois et larges vivendiers , 
Si serés plus amés et tenus chiers . 
— Dame , dist Hues , à vostre plaisir iert » 
A ces paroles , ont demandé congiet , 
Et la ducoise les courut embrachier ; 
Au departir commence à larmoiier . 
Diex ! c’or ne set le mortel encombrier 
K’avenir doit as damoisiaus proisiés ! 
Puis ne vit Huon à nul jour desou siel . 
Adont s’en tornent , ne sont plus atargié , 
Droit vers Paris , tot le cemin plenier . 
Bele est la route que mainnent li somier ; 
Dix les conduie qui en crois fut dreciés ! 
Ne sevent mie le duel ne le mescief 
Des traïtors qui sont u bos mucié . 
Or vont à cort li dolant orfelin . 
Bele est la route que mainnent li mescin ; 
Hues apele son frere Gerardin : 
Gerars , biau frere , pour Diu qui ne menti , 
Nous en alons à le court , à Paris , 
Le millor roi viseter et servir 
Qui onques fust en France le païs , 
Et de preudomme se doit on esbaudir ; 
Cante , biau frere , pour nos cors esjoïr . 
— Non ferai , frere , ce respont Gerardins . 
Anuit , par nuit , quant je fui endormis , 
Songai . i . songe dont je suis asoplis : 
Il me sanloit , loiaument le vous di , 
Que . iii . lupart m’avoient asailli , 
Si me traioient le cuer de sous le pis ; 
Vous escapiés , mais j’estoie honnis . 
Pour Dieu , ralons à Bourdele le cit , 
A nostre mere , qui souef nous nori . 
— Ne place Dieu , ce respont Huelins , 
Que jamais voie Bordele le grant cit , 
S’aie véu le roi de Saint Denis . 
Or ne t’esmaie , Gerars , biax dous amis , 
Mais cevauçons , pour Dieu de paradis ; 
Cil nous conduie qui ens le crois fu mis » 
Adont s’esploitent li petit orfenin . 
Tant cevaucierent tot le feré cemin 
Qu’il ont ataint dant abé de Cluigni , 
Qui s’en aloit au conseil , à Paris . 
Mandé l’avoit Karlemaines au fier vis , 
Et il i va , li bons abes jentis ; 
En se compaigne ot moines . iiiixx . 
Hues apele son frere Gerardin . 
Frere , dist Hues , entendés cà , ami : 
Ore esgardés , por Dieu qui ne menti ; 
Véés vous là les moines de Cluigni ; 
Il s’en vont droit le cemin de Paris . 
No compaignie car lor alons offrir ; 
Car nostre mere moult sovent le nous dist 
K’aveuc preudomme se faisoit boin tenir . 
— Sire , dist l’enfes , tot à vostre plaisir » 
Tant cevaucierent ensanble li mescin 
Qu’il ont ataint dant abé de Cluigni . 
Quant les voit l’abes , s’est vers Huon guencis ; 
Moult belement l’en a à raison mis . 
Damoisiaus sire , dist l’abes au fier vis , 
De quel tere estes et de con fait païs ? 
Qui est vos peres qui vous engenui ? 
— Sire , dist Hues , par Dieu de paradis , 
Nous sommes tout de Bordele la cit . 
Fumes enfant au vaillant duc Sewin ; 
Mors est nos peres , . vii . ans a acomplis . 
Vés ci mon frere , qui maisnés est de mi , 
S’alons en France au roi de Saint Denis , 
Pour relever no tere et no païs , 
Car l’emperere nous manda par escris . 
La cars nous tranble , li cuers nous asoplist , 
S’avons paour que ne soions traï . 
— Enfant , dist l’abes , vous estes mi ami , 
Sewins vos peres fu mes germains cousins ; 
Si m’aït Dix , vous n’arés mal sans mi . 
Or ne soiiés tant ne quant esbahis , 
Mais cevauciés ensanble aveuques mi . 
Dou tierc consel sui à cort , à Paris ; 
Qui vous harra , il ert mors et honnis : 
De ma parole vous ederai toudis . 
Abandoins vous les clés de mes escrins , 
Les piaus de martre et les peliçons gris , 
Et tout l’avoir Saint Piere de Cluigni , 
S’en prendés , frere , tout à vostre devis . 
— Sire , dist Hues , de Diu . vcc . mercis » 
Dont cevaucierent ensanble li marcis . 
Tant ont alé li damoisel de pris . 
Il et li abes , vers le cit de Paris , 
O lui si moine dont il ot . iiiixx , 
Que li agais du bruelet lor sailli . 
Tous premerains les perçut Amauris ; 
Bien reconnut Huon o le fier vis , 
Lui et Gerart son frere , le marcis . 
Karlot apele , com ja porés oïr : 
Hé ! Karlot sire , çou a dit Amauris , 
Vés chi où viennent li doi enfant petit ; 
Se tu nes fais tot maintenant morir , 
Dont ne te pris vaillant . i . parisis . 
Vostre est la tere et à vous doit venir ; 
Si les devés premerains envaïr » 
Et dist Karlos : « Je les vois asaillir » 
L’escu au col , lacié l’elme burni , 
L’espée çainte dont li brans fu forbi , 
La lance u puing , ù li gonfanons tint , 
Le ceval broce , si s’est al cemin mis . 
Laissons l’aler , segnor , dist Amauris , 
Que male honte li puist hui avenir ! 
Damedix doinst que Karlos soit ocis , 
France ert sans oir , si tenrai le païs ; 
Ains que l’ans past , arai Karlon mordri » 
Et Karlos vint le pas trestout seri . 
Premiers le vit li abes de Cluigni ; 
Huon apele , se l’a à raison mis : 
Biaus niés , dist il , entendés envers mi : 
En cel bruellet voi ces elmes luisir ; 
Chi en voi . i . venir tout aati , 
L’escu au col , lacié l’elme burni , 
Le lance el puing et çaint le branc forbi . 
Biax très dous niés , dist li abes gentis , 
Pour l’amour Dieu qui ens la crois fu mis , 
Se vous avés ne tolu ne malmis 
Vers homme nul qui de mere soit vis , 
Salés avant pour vostre gage offrir ; 
Amendés lui , se lui vient à plaisir , 
Et je vous jur sor sains de paradis 
Pour un denier renderai mars d’or fin . 
— Sire , dist Hues , Dix le vous puist merir ; 
Vous dites bien , de Dieu . vc . mercis . 
Mais , par celui qui ens la crois fu mis , 
Je ne sai homme tant com Dix soit servis , 
Si m’aït Dix , de qui soie haïs 
Ne c’ains tolisse vaillant . i . parisis . 
Et neporquant , biau frere Gerardin , 
Et c’or i va , por dieu de paradis , 
Savoir qu’il [b vuelt] que si vient aatis . 
— Frere , dist l’enfes , tot à vostre devis » 
Le ceval broce , si est des rens partis , 
Envers Karlot s’en va tos ademis , 
Moult belement à escrier li prist : 
Frans chevaliers , çou a dit Gerardins , 
Si m’aït Dieus , bien puisiés vous venir ; 
Estes vous gaite ? gardés vous le païs ? 
Se riens devons , par Dieu de paradis , 
Vous l’averés volentiers , non envis . 
— D’ont estes vous » dist Karlos al fier vis ? 
Et dist Gerars : « Ja le porés oïr : 
Je sui tout droit de Bordele la cit , 
Et si fui fiex le vaillant duc Sewin . 
Vés çà mon frere , qui aisnés est de mi ; 
Chevaliers est moult preus et moult hardis , 
Si en alons à le court , à Paris , 
Le roi Karlon viseter et servir . 
Se nous avons ne tolut ne mespris 
A homme nul qui de mere soit vis , 
Droit en ferons à le court , à Paris , 
Com jugeront li prince et li marcis » 
Et dist Karlos : « Por noient l’avés dit ; 
El ne queroie , par le cors saint Denis , 
Que vostre cors , Diex en soit benéis ! 
Quant je vous voi , moult en sui esbaudis . 
Asés devés , si me soit Dix amis , 
Car vostres peres . iii . castiax me toli ; 
Onques de lui ne poc mon lieu véir : 
Ore ai boin cange pour lui , ce m’est avis , 
Car je voi bien que ne poés guencir . 
Mais , par celui qui onqes ne menti , 
Il vous convient tot maintenant morir : 
Or vous gardés , car je vous vois ferir » 
Gerars l’entent , tous li sans li fremi ; 
Où voit Karlot , moult belement li dist : 
Hé ! gentis bons , pour l’amor Diu , merci ! 
Tu es armés et je sui desgarnis ; 
T’as bon haubert et çaint le branc forbi , 
Et je sui nus el bliaut sebelin , 
Si n’ai espée , ne bon espiel burni 
Dont je me puisse envers ton cors couvrir . 
Hé ! gentis hons , et c’ariés vous conquis 
Quant tu m’aras detrenchié et ochis ? 
Pour l’amor Dieu , aiies de moi merchi ; 
Car , par celui qui est Dieus poestis , 
Encore di ge , loiaument le t’afi : 
Vés çà mon frere , qui est esnés de mi , 
Et vient à cort le roi de Saint Denis , 
Qui nous manda certes par ses escris ; 
Se nous avons riens envers vous mespris , 
Droit vous ferons à le cort , à Paris , 
Com jugeront li baron du païs » 
Et dist Karlos : « Par le cors saint Denis , 
N’en ferai nient , foi que doi mes amis ; 
Car , par celui qui est Diex postéis , 
Ne mengerai tant com tu soies vis : 
Il te convient de male mort morir » 
Gerars l’entent , tos li sans li fremi ; 
U voit Karlot , moult belement li dist : 
Sire , dist l’enfes , certes , ce poise mi » 
L’enfes Gerars a le ceval guenci , 
Car volentiers vers Huon revenist ; 
Mais tant le haste Karlos o le fier vis 
Que ne se pot li ber Gerars guencir , 
Ne ne se pot vers Huon revertir . 
Et Karlos hurte le bon ceval de pris ; 
Envers Gerart en vint tous ademis , 
Lance baisie , son escu avant mis , 
Et fiert Gerart es dras de Biauvesis , 
Que il li trence le pene de l’ermin , 
Et en après le chemise de lin . 
Parmi le cors le roit espiel li mist 
Que d’autre part . i . grant piet resorti . 
Par le vi bu le fer li conduisi ; 
Ne l’ocist mie , car Diu nel consenti , 
Et neporquant l’a il si mal bailli 
Que du ceval à tere l’abati . 
L’enfes se pasme , qui l’angoisse senti . 
Quant le voit l’abes qui estoit de Cluigni , 
Saciés de voir moult ot le cuer mari ; 
U voit Huon , tout en plorant li dist : 
Mors est tes freres , dist l’abes , biax cousins . 
— Sire , dist Hues , certes , ce poise mi . 
Hé ! las , dolans , com fait encontre a chi ! 
Hé ! douce mere , souef le nouresis ! 
Sainte Marie , que porai devenir ? 
Roïne , dame , pucelle genetris , 
Consilliés moi , s’il vous vient à plaisir » 
Puis s’escria Huelins li gentis : 
M’ederés vous , [bsire abes de Cluigni] , 
Pour l’amor Diu , mon droit à retenir ? 
Car , par chelui qui est Dix poestis , 
G’irai savoir com fais hons l’a ocis ; 
Je l’ocirai u il ochira mi . 
— Biax niés , dist l’abes , en pardon l’avés dit ; 
Nous sommes prestre sacré et benéi : 
Ne poons estre ù preudons soit ocis . 
— Hé las ! dist Hues , com mal paraige a ci ! 
M’ederés vous , mi chevaliers tout . x , 
Que j’amenai de Bordele aveuc mi » 
Et chil respondent : « Oïl , desc’au morir . 
— Segnor , dist Hues , Dix le vous puist merir » 
Hues s’en torne courechous et maris ; 
Il et si homme sont de l’abé parti . 
Quant le voit l’abes , li cuers li atenri , 
Tenrement pleure des biax iex de son vis , 
Et proie Dieu , le roi de paradis , 
Huon garisse que il ne soit peris , 
Lui et ses hommes que n’i soient malmis . 
Il et si homme se sont au cemin mis . 
Et cevaucierent belement et seri 
Pour regarder le ruiste capléis , 
Car savoir veulent s’il escaperont vif . 
Et Hues broce le bon ceval de pris , 
Vint à son frere qui gisoit el larris . 
Quant il le voit , si l’a à raison mis : 
Frere , dist il , por Dieu de paradis , 
Et car me di se tu poras garir . 
— Je ne sai , sire , li enfes respondi ; 
Si m’aït Dix , je sui près du morir . 
Pensés de vous , car il est niens de mi ; 
Fuiés vous ent , por Diu de paradis , 
Car en ce bos voi ces elmes luisir » 
Quant Hues l’ot , moult grant pitié l’en prist . 
Frere , dist il , pour noient l’avés dit ; 
Ja Dieu ne plache , qui ens la crois fu mis , 
Se tu demeures , que j’en escape vis . 
Ne quit véoir Bordele le grant cit , 
Ains saverai com fais bons t’a ochis ; 
Je l’ocirai u il ocira mi » 
Adont broça le ceval arabi , 
Onqes ses hommes tant ne quant n’atendi , 
Après Karlot à randonner se prist , 
Qui s’en aloit vers le bruellet foilli . 
Quant il perçoit Hues le poursievi , 
Dont cevauça belement et seri ; 
Moult le regarde li cuivers maléis . 
E[s] vous Huon qui li crie à haus cris : 
Vasal , dist il , de quel tere es nasquis » 
Et dist Karlos : « Ja le poras oïr : 
Droit d’Alemaigne , fiex fui au duc Tieri » 
Hues cuida que il voir li desist , 
Car de ses armes ne pot son cors garnir ; 
Autres avoit Karlos o le fier vis . 
Pour çou nel pot connoistre Huelins . 
Ore escoutés comment il li a dit : 
Vasal , dist Hues , Dix te puist maléir ! 
Males noveles puist on de toi oïr ! 
Pour coi as tu Gerart , mon frere , ocis » 
Et dist Karlos : « Se me puist Dix aidir , 
Car vostre peres . x . castiax me toli , 
Onques venjance ne poc avoir de li ; 
J’ai mort ton frere , aussi ferai ge ti . 
— Çou est en Dieu , Hues li respondi ; 
Mais , se Diu plaist , ains vous arai meri 
Çou c’avés fait mon frere Gerardin » 
Et dist Karlos : « De le mort te deffi ; 
Gardés vous bien , car je vous vois ferir » 
Adont broça le bon ceval de pris ; 
Lance baissie , son escu avant mis , 
Envers Huon en vient tous aatis . 
De tant va mal au gentil Huelin 
Qu’i n’ot el dos le blanc hauberc vesti , 
Et de tant bien qu’il ot le branc forbi . 
Or escoutés du damoisel qu’il fist : 
Le bon mantel d’escrelate a saisi , 
Entour son brac l’envolepa et mist , 
Puis trait l’espée dont l’adouba Sewins , 
Le ceval broce des esperons d’or fm , 
Contre Karlot s’en vint tous ademis . 
Et Karlos hurte le destrier doblentin ; 
Or s’entrevienent li damoisel de pris . 
Karlos feri Huon par tel devis , 
Desour le brac ù le mantel ot mis , 
Que li peçoie le pene de l’ermin , 
Et en après le cemise de lin ; 
Entre les costes et les dras à or fin 
Li conduist droit son espiel acerin , 
(Diex le sauva que en car ne l’a pris) , 
Et cil pase outre sor le ceval de pris . 
En trespasant le fiert si Huelins ; 
Amont sor l’elme le feri par aïr . 
Ne li valut vaillant . ii . parisis 
Le blance coiffe qu’il ot desous asis , 
Ne li haubers qui fu blans et trelis ; 
Nel porent onques tenser ne garandir 
Que nel pourfende enfressi que el pis . 
Estort son cop , du ceval l’abati ; 
Jus à le tere est kéus mors souvins . 
Du bruel le voit li cuivers maléis ; 
Saciés de voir moult joians en devint . 
Dist à ses hommes : « Or sui ge resbaudis ; 
Karlos est mors , Diex en soit benéis ! 
France ert sans oir , si tenrai le païs ; 
Ains que l’ans past , arai Karlon mordri » 
Et Hues prent le ceval arrabi 
Qui fut Karlot , que il avoit ochis . 
Isnelement par les resnes le prist , 
Vint à Gerart , par les flans le saisi : 
Frere , dist Hues , pour Dieu de paradis , 
Te poras tu el ceval sostenir ? 
— Je ne sai , frere , li enfes respondi ; 
Mais bandés moi ma plaie , je vous pri » 
Hues respont : « Par mon cief , je l’otri » 
Il dessendi du ceval arrabi 
Et tint tout nu le branc d’achier forbi ; 
[bDe son bliaut . i . poc avoit saisi] 
Puis li benda se plaie par loisier . 
Si chevalier i sont venu tout . x , 
Qui li aidierent volontiers , non envis . 
Parmi les flans enbracent Gerardin , 
[bSi] le leverent sor le ceval de pris . 
Quant il fu sus , à poi jus ne caï ; 
III . fois se pasme pour le mal que senti . 
Quant il revint , s’apela Huelin . 
Frere , dist il , entendés envers mi : 
U fuirons nous ? Por Diu , c’or le me di . 
Car en ralons à Bordele le cit , 
A nostre mere qui souef nous nori . 
J’ai tel paor tos li sans me fremist , 
Car nous avons ichi . i . homme ocis , 
Et ens ce bruel voi ces elmes luisir . 
Moult m’esmervel , par Dieu de paradis , 
Quant il ne sont hors du bruellet sailli , 
Si nous éussent detrencié et ochis ; 
Mais je croi bien , par le cors saint Denis , 
Par traïsson l’ait on fait chi venir . 
Hé ! Hues , frere , çou a dit Gerardins , 
Por Dieu , ralons à Bourdele la cit , 
A nostre mere que souef nous nouri . 
— Ne plache Dieu , Hues li respondi , 
Que jamais voie de Bordele la cit 
S’aie véu le roi de Saint Denis . 
Se truis Karlon , l’emperere al fier vis , 
De traïsson l’apelerai por ti , 
Qu’en son conduit nous vaut faire mordrir » 
Dist Gerars : « Sire , faites à vo plaisir » 
Adont brocierent les bons cevax de pris ; 
Droit vers Paris se sont al cemin mis . 
Et chil du bruel apielent Amauri : 
Que ferons nous , rices quens poestis ? 
Karlos est mors , li damoisiax de pris ; 
Laisserons nous issi aler ces vis 
Qui ensement l’ont devant nous ocis » 
Dist Amauris : « Entendés à mes dis : 
Laissiés le ester ; Dix le puist maléir ! 
Et si laissons ces dolens orfenins , 
Ses poursievons à le cort , à Paris . 
Quant nous venrons ens u palais votis , 
Devant le roi qui tant est poestis , 
Pardevant lui li meterai son fil . 
A me parole vous accordés toudis ; 
Tant vous donrai , si me soit Diex aidis , 
Que tous jours mais en serés raemplis » 
Et chil respondent : « Tout à vostre devis » 
Hors du bruellet sont maintenant parti , 
A Karlot vinrent qui gisoit u larris , 
Qui ert fendus enfressi ke el pis . 
Avant passa li cuivers Amauris ; 
Il et si homme si ont Karlot saisi , 
Et si l’ont mis sor . i . escu votis . 
Amauris monte sor . i . cheval de pris , 
Devant lui [blieve] le damoisel gentis ; 
Diex le confonde , li rois de paradis ! 
Après Huon se sont au cemin mis . 
Ore aït Diex Gerart et Huelin , 
Car , s’il n’en pense , il sont trait à lor fin ! 
Andoi s’en vont ensanble li mescin , 
Il et si honme , et dolent et enclin . 
Tant cevaucierent li petit orfenin 
Qu’il ont ataint dant abé de Cluigni . 
L’abes les voit , s’aresta u cemin ; 
Moult belement apela Huelin . 
K’avés vous fait , dist l’abes , biax cosins ? 
— Sire , dist Hues , s’avons . i . homme ocis , 
— Enfant , dist l’abes , certes , ce poise mi ; 
Or cevauciés ensanble aveuques mi . 
Puis qu’ensi est , je ne vous puis faillir ; 
De ma parole vous ederai toudis . 
— Sire , dist Hues , Diex le vous puist merir » 
Dont regarda Hues o le fier vis ; 
Les traïtors voit devers lui venir , 
Voit les haubers et les elmes luisir . 
Trestout devant venoit quens Amauris ; 
Dolens venoit , le paset tot seri . 
Hues le voit , tous li sans li fremi ; 
L’abé apele , com ja porés oir : 
Sire , dist Hues , qe porai devenir ? 
Vés chi ù vienent li traïtor failli 
Qui m’asalirent dedens le gaut foilli . 
— Biax niés , dist l’abes , ne soiés esmaris , 
Mais cevauciés ; que Dix vous soit amis ! 
Car il ne font nul sanlant , ce m’est vis , 
De vous ataindre : ne les voi pas hastis » 
Adont brocierent les bons cevax de pris ; 
Grant aléure se metent vers Paris . 
Atant cevaucent li damoisel de pris , 
Aveuc les moignes et l’abé de Cluigni , 
K’en Paris entrent , cele mirable cit ; 
Desc’au palais n’i ot regne guenci . 
Là dessendirent as degrés marberins , 
Puis en monterent sus el palais votis . 
Hues adestre son frere Gerardin ; 
De l’autre part li frans abes [ble tint] . 
El palais vinrent ù furent li marcis ; 
Devant Karlon , le roi de Saint Denis , 
En sont alé li . iii . baron gentil . 
Hues parla , qui moult fu bien apris ; 
Karlon salue , a loi d’omme mari : 
Cil Damedix qui ens la crois fu mis 
Et de le lance si le feri Longis , 
Il saut et gart duc Nalon , le flori , 
Et les haus hommes et trestous les marcis 
Que jou voi chi de jouste lui séir , 
Et il confonde Karlon de Saint Denis , 
Com traïtour et mauvais roi failli , 
Qui nous manda par ses séaus escris , 
Et nous venimes pour le sien cors servir ; 
[bEn son conduit nos volt faire murdrir] » 
Karles l’entent , moult en fu asouplis , 
Puis apela Huelin au fier vis : 
Vasal , dist Karles , or garde que tu dis , 
Car , par celui qui ens la crois fu mis , 
Puis qe fui nés , traïsson ne basti ; 
Mais bien te garde , par Diu de paradis , 
Par le baron monsegnor saint Denis , 
Ne par le barbe qui me pent sor le pis , 
Se tu ne pues te parole furnir , 
Je te ferai de male mort morir . 
— Sire , dist Hues , c’est à vous que je di : 
Esgarde , rois ! Dix te puist maléir » 
Il prent son frere , que li abes sostint , 
Se li osta son mantel sebelin , 
Et en après son peliçon hermin ; 
Il desbenda le plaie du mescin . 
Le plaie ouvri ; li sans en est salis ; 
L’enfes se pasme , que l’angoisse senti . 
Karles le voit ; moult dolans en devint : 
Par foi , fait il , cis est près de morir ; 
Petit m’ama qui l’atira ensi . 
Sainte Marie ! que porai devenir ? 
Or dira on par estranges païs 
Qu’en ma viellece , quant sui près de morir , 
[bQue] jou ai , las ! tel traïsson basti , 
Et que j’ai fait cest enfançon morir ! 
Mais , par celui qui Diex est poostis , 
Je n’en seuc mot , s’en sui au cuer maris . 
Se le séusse , ja ne fust si baillis , 
Et par le barbe qui me pent sor le pis , 
Ne par le foi que jou doi Jhesu Crist , 
Par le baron monseignor saint Denis , 
Je ne sai homme de Rains desc’à Paris , 
Tant soit haus hons ne tant soit mes amis , 
Se jou le puis ne trover ne tenir , 
Que ne le face de maie mort morir ; 
Mar vous gaita , par le cors saint Denis » 
Karles manda . i . mire bien apris ; 
Cerkier li fait le plaie du mescin . 
Gardés , fait il , se il pora garir » 
Et chil respont : « Tout à vostre plaisir » 
Et dist au roi : « Ne vous esmaiés si ; 
Ja por le plaie ne laist à boire vin , 
Car ains . i . mois le renderai gari » 
Karles l’entent , moult joians en devint . 
Ens en . i . lit ont coucié Gerardin . 
Et Karlemaines apela Huelin . 
Hues , fait il , entendés envers mi : 
Alés vous , frere , desor cel banc séir , 
Et si bevés à me coupe d’or fin . 
— Sire , dist Hues , Diex le vous puist merir : 
Pour l’amour Dieu , emperere gentis , 
Entendés moi et vous et vo marcis ; 
Que cheleroie ? Jou ai chelui ochis 
Qui u costé le mien frere feri , 
Et jou ne sai de quel tere nasqui , 
Et si sai bien c’on l’aporte après mi . 
Cui c’aie mort , emperere gentis , 
Au jugement je me rent du païs . 
— Hues , dist Karles , ne soiiés esbahis ; 
Vous n’arés garde pour homme du païs » 
Or faites pais , segnor , pour Diu le grant , 
S’oiiés cançon de moult fier contenant , 
Si c’Amauris , li cuivers souduiant , 
Vint à Paris desor son auferrant , 
Et s’orrés ja le duel fier et pesant . 
Devant Karlon , en son palais luisant , 
Fu l’enfes Hues tot droit en son estant ; 
U voit Karlon , se le va apielant : 
Drois emperere , ce dist [bHues] li frans , 
Si m’aït Dix , encor dirai avant . 
Vous me mandastes par vo séel pendant , 
Et jou venoie pour faire vo commant , 
Si comme chil qui vous paramoit tant . 
Jou et mes freres venimes cevauçant ; 
O moi venoient mi chevalier vaillant , 
Et tout cist moine et lor abes vaillant . 
Desous Paris , en . i . bruel verdoiant , 
Là nous gaitoient chevalier ne sai quant , 
Mais je croi bien qu’il en i éust cent , 
Les escus vers et les elmes luisant . 
I . en i ot qui venoit tout devant , 
L’auberc vestu , lacié l’elme luisant , 
L’escu au col , el puing l’espiel trençant . 
Premiers le vit cis frans abes vaillant ; 
Quant le perçut , se le m’ala mostrant , 
Et se me dist bel et cortoisemant 
Se jou savoie homme qui fust vivant 
Que jou éusse tolu ne tant ne quant , 
Pour . i . denier , renderoit . i . besant . 
Si envoiai mon frere tot avant , 
Et pour savoir que chil aloit querant . 
Il i ala sour son ceval corant , 
A lui parla bel et cortoisemant ; 
Mais je ne sai c’alerent devisant , 
Ains n’en soc mot , se me soit Dix edant . 
Si vic celui eslonger ens el camp , 
Mais je cuidai qu’il alast repairant ; 
Mais moult tost fu arriere repairant ; 
Et si feri mon frere le vaillant 
Ens el costé d’un roit espiel trençant ; 
Vés ci le plaie qui est aparissant . 
Je vi mon frere caïr de l’auferrant , 
Et quant le vi , moult oc le cuer dolant . 
Je demandai cest abé en plorant 
S’il m’aideroit , il et si moine franc ; 
Mais il me dist moult bien apertemant 
Que il estoient trestout mese cantant , 
Ne me seroit ne tant ne quant edant . 
Quant je l’oï , s’en oi le cuer dolant . 
Mes . x . barons alai jou apelant 
Que j’amenoie de Bordele le grant ; 
Demandai lor s’il m’iroient edant . 
Et il me dissent , li chevalier vaillant , 
Qu’il m’aideroient desc’as membres perdant . 
Je m’en tornai coureçous et dolan ; 
Mi homme vinrent après moi cevauçant , 
Mais jes pasai asés plus d’un arpent . 
Vin à mon frere qui jut el pré sanglent , 
Que de l’angoisse s’aloit sovent pasmant ; 
Demandai lui , certes tout en plorant , 
Se il poroit garir en son vivant : 
Il dist ne sot com lui ert convenant ; 
Je le laissai desour l’erbe gisant . 
Après celui alai esperonnant 
Qui vers le bruel s’en aloit aproçant 
Et si s’aloit moult sovent regardant , 
Et moult sovent s’aloit voir cointoiant . 
Après lui vin moult durement courant , 
Moult hautement li alai escriant 
Por coi ot mort mon frere le vaillant ; 
Et il me dist de moi feroit autant 
Com de mon frere , qui est navrés el flanc . 
Demandai lui d’ont il ert , de quel gent ; 
Et il me dist : d’Alemaigne le grant . 
Dist que mes pere , quant il estoit vivant , 
Li ot tolu . iii . castiax moult vaillant , 
Ainc n’en ot droit en trestot son vivant , 
Et por tel cose il m’ala maneçant 
Qu’il m’ociroit , ja n’aroie garant . 
Quant je l’oï , se l’alai moult doutant , 
Car haubers orent et vers elmes luisant , 
Et je n’avoie fors m’espée trençant . 
Le mantel pris que j’oi au col pendant , 
Entor mon brac l’alai envolepant . 
Et il revint encontre moi poignant , 
Si me feri de son espiel trençant 
Que le mantel ala tot pourfendant . 
Diex me sauva , li pere raemant , 
Que ne me fist nul mal ne tant ne quant . 
Je le feri tel cop en trespasant , 
Amont , sor l’elme qui aloit verdoiant , 
Jel porfendi dessi el pis devant . 
Le cheval pris , se m’alai retornant , 
Vinc à mon frere , sel mis sor l’auferrant , 
Après l’abé m’en vin dont cevauçant , 
Qui m’atendoit et aloit regardant ; 
Tout chou vit il que je vois acontant . 
Cil dou bruelet furent tot coi estant 
Tant com fui loins une louée grant ; 
Et après çou je m’alai regardant , 
Ses vi venir le pas et belemant . 
I . en i ot qui venoit tot devant ; 
Le cors celui aportent tot sanglant . 
— Par foi , dist Nales , or sai ge vraiemant 
Que ce sont tout traïtor souduiant . 
— Sire , dist Hues , pour Diu le raemant , 
Qu’iroie jou toute jor acontant ? 
J’ai mort celui sor mon cors deffendant , 
Tesmoing l’abé que je voi la séant 
Et tous ses hommes que je trai à garant . 
Car je sai bien c’on le vient aportant , 
Et je ne sai d’ont il est , de quel gent . 
Si sui venus à vo court à garant ; 
Menés me à droit , empereres vaillant . 
Je sui vos pers , ce saciés vraiemant ; 
Cui c’aie mort à l’espée trençant , 
Au jugement de France je me rant , 
Com jugeront Baivier et Alemant . 
— Hues , dist Karles , séés vous sor ces bans , 
Et à mes coupes bevés de ce vin blanc . 
Que , par chelui ki espandi son sanc , 
Je ne sai homme qui tant soit or vaillant , 
S’il vous gaita , que ne face dolant . 
Se jou le tien , si me soit Dix edant , 
Je le ferai morir moult laidemant , 
Ardoir , u pendre , u presenter al vant ; 
Et , foi que doi al vrai cors saint Vinçant , 
Se vous m’aviés ochis . i . mien enfant , 
Karlot mon fil , que je paraime tant , 
N’ariiés garde de ce jour en avant , 
Se traïssons ne vous va encoupant . 
— Sire , dist Hues , . vc . mercis en rant » 
Li rois apele Gautier et Engerrant . 
Segnor , dist Karles , entendés mon sanblant : 
Alés me querre Karlot molt vistemant » 
Et chil respondent : « Tot à vostre commant » 
Ens la ville entrent , si vont par tot querant ; 
Et Amauris l’aporte mort sanglant . 
Couchié l’avoit sour . i . escu luisant ; 
Pardevant lui le venoit aportant . 
A ches paroles c’on va ensi parlant , 
Le cors aportent de Karlot [b mort gesant] ; 
Pleurent et crient et vont grant duel faisant , 
Torgent lor puins , lor cavex vont tirant . 
Quant li borjois vont Karlot avisant , 
Saciés de voir moult vont grant duel faisant : 
Pleurent ces dames , escuier et sergant , 
Tordent lor puins , lor cavex vont tirant ; 
Trestot regretent Karlot le combatant . 
Desc’au palais ne vont resne tirant . 
Karles escoute , s’ot le duel mener grant ; 
Dist à Nalon : « J’oi nommer mon enfant » 
Charles escoute , qui le poil ot fluri , 
Et ot mener et le noise et le cri ; 
Nalon apele , moult belement li dist : 
Nales , dist Karles , jou oi nommer mon fil ; 
Je cuit c’est chil que Huelins ocist ; 
Por l’amor Dieu , c’or i alés véir ! 
— Moult volentiers , Nales li respondi . 
En piés se drece , que n’i met contredit , 
Et avala les degrés marberins ; 
Vint au perron ù estoit Amauris , 
Et voit Karlot en i . escu jesir , 
Trestout sanglent et fendu desc’ou pis . 
III . fois se pasme par desus le mescin ; 
Quant se redrece , si ont l’enfant saisi , 
Et si l’en portent sus el palais votis , 
Devant Karlon , le roi de Saint Denis ; 
Grant duel demainnent li grant et li petit . 
Atant es vous le cuivert Amauri ; 
De l’unne part tenoit l’escu vautis , 
Et d’autre part li dus Nales le tint . 
Et Amauris s’escria à haus cris : 
Drois empereres , li traïtres a dit , 
Pour l’amor Dieu , recevés vostre fil , 
L’enfant Karlot que vous paramés si » 
Karles l’entent , tous li sans li fremi ; 
Son enfant voit detrencié et ocis , 
Sour lui se pasme , ne sai . v . fois u sis . 
Quant se redrece , si s’escrie à haus cris : 
Sainte Marie ! com lait present a chi ! 
— Sire , dist Nales , pour Dieu de paradis , 
Maintenés vous à loi d’omme jentil , 
Si demandés le cuivert Amauri , 
Pour l’amor Dieu , qui ton fil a ocis . 
— Je li demande , Karlemaines a dit . 
Dist Amauris : « Ja le porés oïr : 
Cil damoisiax que je voi là séir , 
Que à ches coupes voi boire vostre vin , 
Si m’aït Dix , ton enfant a ochis » 
Karles l’entent , tos li mua li vis ; 
Huon esgarde , le damoisel de pris , 
Sor une table voit . i . cotel jesir , 
Isnelement à . ii . mains le saisi ; 
Ja en ferist Huon parmi le pis , 
Quant li dus Nales fors des puins li toli . 
Sire , dist il , as tu le sens mari ? 
T’aséuras hui matin le mescin , 
Et or le veus chi d’un coutel ferir ! 
Ce seroit mourdres , si me soit Dix amis » 
Grant fu li deus ens el palais luisant . 
Pleurent ces dames , escuier et serjant ; 
Trestout regretent Karlot le combatant . 
Et li rois Karles ot moult le cuer dolant ; 
Souvent se pasme desor le pavemant . 
Et li dus Nales le vait araisonnant . 
Sire , fait il , por Dieu onipotant , 
Maintenés vous à loi d’omme saçant , 
Si n’alés mie si grant duel demenant ; 
Çou que vous faites devroient faire [b enfant] . 
— Nales , dist Karles , j’ai moult le cuer dolant 
Quant je voi mort celui c’amoie tant . 
— Sire , dist Nales , par le cors saint Vinçant , 
Quant dus Ogiers , qui preus est et vaillant , 
Vous guerroia et trestoute vo gant , 
Mon fil ocist , que je paramai tant , 
Le mesaigier , qui preus ert et vaillant ; 
En alai jou si fait duel demenant ? 
Naie ! par Dieu , ains m’alai confortant . 
Hé ! empereres , por Dieu onipotant , 
Laisiés le duel , que trop le menés grant . 
Puisqu’il est mors , li deus ne valt noient ; 
Mais demandés dant Amauri le gant , 
Pour l’amour Dieu , qui a mort ton enfant . 
— Je li demanc , dist Karles au cuer franc . 
[b Dist Amauris : « Le saurés maintenant] 
Cil damoisiax qui là siet sor cel banc , 
Que à ces coupes voi boire ce vin blanc , 
Si m’aït Diex , a ocis ton enfant » 
Karles l’entent , se li mua li sans ; 
Huon regarde par moult fier maltalent , 
Les dens eskigne , les iex va rouelant . 
Desour le table voit . i . coutel gisant ; 
Karles le prent tost et isnelement , 
Ja en ferist Huon parmi les flans , 
Quant li dus Nales li vait des puins ostant . 
Sire , fait il , avés perdu le sans ? 
Que volés faire , pour le cors saint Amant ? 
Quant Hues vint , en ce palais [blusant] 
Voiant François , l’alas aséurant 
Que n’aroit garde de nul homme vivant ; 
Se tu le fiers de ce coutel trençant , 
Che sera murdres , saces tu vraiemant : 
Tu en aroies honte et reprovier grant . 
— Nales , dist Karles , j’ai moult le cuer dolant 
Quant je voi mort tot issi mon enfant » 
Quant Hues voit Karles va si parlant , 
Et que il voit que fait si lait sanblant , 
Saciés de voir moult s’en va esmaiant . 
Quant voit que chil que il ocist au branc 
Ert fiex Karlon , l’emperere vaillant , 
Se il s’esmaie ne me vois mervilant . 
Et neporquant se fait il bel sanlant ; 
Sor ses . ii . pies est salis en estant 
Et s’eslonga Karlemaine le franc ; 
Moult belement le vait araisonnant . 
Drois empereres , dist Hues li vaillant , 
Ne m’alés mie de coutiax maneçant . 
J’ai mort celui que je voi là gisant ; 
Mais , par celui qui espandi son sanc , 
Je nen seuc mot que ce fust vostre enfant , 
Se je séusse , par le cors saint Amant , 
Que fust vos fiex chil c’ai ocis au branc , 
Quidiés que fusse dont issi nonsaçant 
K’à vostre cort venisse pour garant ? 
Naie ! par Dieu , le pere raemant ; 
Ains m’en fuïsse , certes , en Oriant 
K’à vostre cort m’en venisse fuiant . 
J’ai mort cestui , ce ne vois pas noiant ; 
Mais je le fis sor mon cors deffendant . 
Ne m’alés mie , sire rois , maneçant , 
Por coi iriés bors ne castiax ardant 
Ne povre gent à martire livrant ? 
Vés me ci prest en vo palais luisant . 
Kui c’aie mort à l’espée trençant , 
Au jugement de France je me rant » 
Dient François : « Il parole avenant . 
Se riens set dire Amauris sor l’enfant , 
Si le desraisne tost et isnelemant » 
Charles regarde duc Nalon le flori : 
Consilliés moi , sire Nales , fait il ; 
Que dirai jou de mon fil q’est ochis ? 
— Sire , dist Nales , j’en sui al cuer maris . 
Pour l’amor Dieu , qui onqes ne menti , 
Car demandés le cuivert Amauri , 
Pour coi vos fiex , que je voi là gesir , 
Ala u bos , le blanc hauberc vesti . 
Sainte Marie dame ! que queroit il ? 
— Jel vous dirai , ce respont Amaris , 
Et se j’en menc , Dix me puist maléir . 
Ersoir , au vespre , quant il fu enseri , 
Karlos , vos fiex , à l’ostel me requist 
Que jou alaisse en gibier aveuc lui : 
Jou i alai ; é Diex ! si mal le fis ! 
Je me doutoie de l’Ardenois Tieri ; 
Par choi alames , les blans haubers vestis , 
Sous le bruellet qui siet desos Paris . 
Là en alames juer et moi et li , 
Et si getames nos ostoirs el laris . 
I . en perdimes ersoir à l’avesprir ; 
Hui matinet , quant il fu esclarci , 
Hues l’aisnés avoit l’oisel saisi . 
Karlos , vos fiex , son oisel li requist , 
Et li traïtres moult bel li escondi ; 
Tant estriverent qu’il feri Gerardin . 
Quant le vit Hues , si traist le branc forbi , 
Sel pourfendi enfressi que el pis , 
Puis s’en torna , fuiant pardevant mi , 
Il et ses freres , sor les cevax de pris . 
Nes poi ataindre , s’en fui al cuer maris . 
A ensient a ton enfant ochis ; 
Et s’il veut dire que jou aie menti , 
Vés chi mon gage , et je le vous plevi 
Que c’est tout voirs canque jou ai ci dit . 
— Sainte Marie ! dist l’abes de Cluigni , 
Si grant mençoigne nus hons de car n’oï . 
Sour sains jurrai et moine . iiiixx . 
Que c’est mençoigne que cis leres a dit 
Et toute fable ; sor sains le vous plevis . 
— Certes , dist Karles , bel tesmoignaige a chi ! 
Que dites vous , sire quens Amauris ? 
— Sire , dist il , si me soit Diex aidis , 
L’abes dira du tout à son devis ; 
Mais ne le ruis devant vous desmentir : 
Huon ferai par le geule gehir 
Que c’est tout voirs de canque vous ai dit » 
Quant l’entent l’abes , près n’a le sens mari ; 
U voit Huon , à escrier li prist : 
Hé ! que fais tu , dist l’abes , biax cousins ? 
Offre ton gaige , car li drois est à ti ; 
Et se tu es ne vencus ne maumis , 
Et Diex voloit tel cose consentir , 
Et ke je puisse mais à Cluigni venir , 
Je batrai tant saint Pierre , qui là gist , 
Que de sa fiertre ferai tot l’or caïr . 
— Sire , dist Hues , tout à vostre plaisir , 
Vés chi mon gaige où je le vous plevis 
Que c’est mençoigne que chis lerres a dit , 
Se li ferai par le geule gehir 
Que jou ne seuc quel homme jou ocis , 
Ne ne savoie ke che fust vostre fis . 
— Livrés ostaiges , dist Karles au fier vis , 
U autrement vous en serés honnis . 
— Sire , dist Hues , tout à vostre plaisir . 
Certes , vés là mon frere Gerardin ; 
N’ai plus ostaiges en ce palais votis , 
Car jou n’i voi ne parent ne cousin 
Que jou osaisse ne prier ne offrir . 
— Si s’avés moi , dist l’abes de Cluigni . 
Por vostre amor enterrai autressi ; 
Et se tu es ne vencus ne maumis , 
Et Damediex veut tel tort consentir , 
Honnis soit Karles , li rois de Saint Denis , 
S’il ne me pent ains qu’il soit avespri , 
En ma compaigne de moines . iiiixx . 
— Abes , dist Karles , tort avés , par saint Crist . 
Ja Dix ne place , qui ens la crois fu mis , 
Que mal vous fache à jour que soie vis ; 
Mais laisiés nous , s’il vous plaist , convenir . 
Livrés ostaiges , dist Karles , Amauris . 
— Sire , vés là et Rainfroi et Henri ; 
L’uns est mes oncles et l’autres mes cosins . 
— Et jou les pren , dist Karles au fier vis , 
Par tel convens con ja porés oïr , 
Que , se vous estes ne vencus ne maumis , 
Je les ferai traïner à roncis » 
Rainfrois l’oï ; à Karlon respondi : 
Dehait , biau sire , qui enterra ensi ! 
— Et comment dont ? Karlemaines a dit . 
— En non Dieu , sire , sor nos teres tolir » 
Dist l’empereres : « Or soit à vo plaisir ; 
Mais , par celui qui ens la crois fu mis , 
S’Amauris est ne vencus ne honnis , 
Vous ne tenrés plain pié de vo païs , 
Ains en serés tost cachié et honni , 
Li gage furent otroiié et donné , 
Et li ostaige envers Karlon livré . 
Ens boins aniaus les fist on enserrer ; 
Li rois les fist , saciés , moult près garder . 
Baron , dist Karles , or tost , se vous hastés , 
Alés en camp , gardés n’i arestés ; 
Car , par celui qui en crois fu penés , 
Ains que mes fiex soit en tere boutés 
Ert li vencus pendus et traïnés » 
Karles apele duc Nalon le barbé . 
Nales , fait il , envers moi entendés : 
Prendés errant . c . chevaliers armés , 
Et vous méismes soiiés bien aprestés , 
Si en alés au camp , n’i arestés . 
Ces . ii . barons ens el camp en menés , 
Et si vous proi que le camp bien gardés , 
Que traïsson n’i ait ne malvaisté ; 
Car nel vorroie pour Loon , ma cité , 
Qu’il i éust traïsson ja pensé . 
— Sire , dist Nales , tot à vo volenté » 
Li dus s’arma , qui tant fist à loer ; 
Le hauberc vest , et a l’elme fremé , 
Et çainst l’espée au senestre costé . 
C . chevaliers fist aveuc lui armer ; 
Es cevaus montent qu’il ont fait enseler . 
Et li rois Karles a fait son ban crier , 
Que s’il i a tant hardi ne osé , 
[b Tant soit haus hons ne de grant parenté , 
Que s’il dist mot que à aus puist grever] , 
Qu’il li fera tous les menbres coper . 
Vers le mostier sont li baron alé , 
Por oir messe de . i . saintime abé ; 
Vers le mostier en vont li Franc ourer . 
Ore escoutés de Huon que il fist : 
Une grant mine li enfes prendre fist , 
Et puis l’a fait emplir de paresis . 
Li povre crient clerement , à haus cris : 
Cil te garisse qui ens la crois fu mis , 
Et il te laist à joie revenir » 
Messe canta li bons abes Lietris . 
Quant fu cantée , et li mestiers fenis , 
Devant l’autel se couça Huelins ; 
D’autre part fu li cuivers Amauris . 
Entour aus ot grans candeles asis ; 
Devant l’autel les orent en crois mis . 
Les Amauris ne se porent tenir , 
A tere ciient , voiant tos les marcis ; 
Mais les Huon se drecierent toudis . 
Dient François : « Cil doit estre esbaudis ; 
Li cans sera et fors et aramis » 
Devant l’autel fu Hues en crois mis ; 
Dieu reclama , le roi de paradis : 
Hé ! Dix , dist Hues , qui onques ne mentis , 
Si vraiement , Sire , com te nasquis 
En Belléem , si com dist li escris , 
De le pucele roïne , Jhesu Crist , 
Il n’i ot feme pour vostre cors tenir , 
Fors une dame qui ot moult cler le vis ; 
Sainte Onnestase ot à non , ce m’est vis . 
N’ot éu mains depuis qu’ele nasqui ; 
A ses moignons , Dix , fustes recoillis ; 
Il n’i ot autre , ce set on tout de fi . 
Lues que vous tint , miracles i fesis ; 
Tantost ot mains lons et drois et traitis , 
Si biaus c’on pot ne penser ne véir . 
Et des . iii . rois . Sire , fustes [b requis] . 
Li fel Herodes ot moult le cuer mari , 
Quant les noveles de vo cors entendi ; 
Les sergans fist aler par le païs . 
Tous les enfans de . ii . ans et demi , 
Can c’on en pot trouver par le païs , 
Fist decoler as brans d’achier forbis , 
Qu’il vous cuidoient aveuques çaus mordrir ; 
Mais tout içou ne poiés consentir . 
XXXII . ans alas par le païs 
O tes apostles sacrés et benéis . 
I . en i ot qui vous haï toudis ; 
Judas ot non li traïtres falis , 
Si vous vendi , biau Sire , as Juis , 
Et puis si fustes ens en la crois sus mis , 
Et de le lance se vous feri Longis . 
Mort recéustes , si com dist li escris , 
Che fu por nos , ce ne fu pas por ti ; 
Nous racastastes des mains à l’anemi , 
[b Et el sepucre fustes] posés et mis . 
Au tierc jour fustes , Sire , resurexis . 
[b Droit en infer ton chemin acoillis , 
Et en getastes vos drus et vos] amis . 
A l’Asension fustes esvanuis ; 
Samb[l]ant de fu lor vint li Sains Espirs . 
Si vraiement com c’est voirs que je di 
Et que jel croi loiaument sans mentir , 
Garis mon cors par le vostre plaisir , 
Que jou n’i soie matés ne desconfis , 
Et puisse ocire le cuivert maléis , 
Si vraiement , biax pere Jhesu Cris , 
[b Qu’à tort m’apele li cuvers Amauris] » 
Atant se lieve Hues o le fier vis , 
[b Son pis seigna de Dieu de paradis , 
Puis] se leva li damoisiaus gentis , 
[b Baisa l’autel] et s’ofrande sus mist . 
[b Tout ausi fist] li cuivers Amauris . 
[b Ens el moustier] fu aportés li vins ; 
Là se desjune li gentis Huelins . 
De l’autre part se desjune Amauris , 
Desus l’autel saint Pere , ce m’est vis . 
Quant ont mengié asés à lor plaisir , 
Du mostier issent anbedoi li marcis . 
Premiers issi li courtois Huelins . 
Souvent reclaime le roi de paradis . 
Après issi li cuivers Amauris , 
Ainc n’enclina autel ne crocefis . 
On les ramaine ens el palais votis . 
Près de Huon li frans abes se tint ; 
Autressi fist dus Nales li flouris 
Et li haut homme qui furent fervesti . 
De l’autre part s’en issi Amauris , 
Si le convoie Godefrois et Henris , 
Et ses lignaiges dont il estoit ceris , 
Qui de Diu soit et de ses sains honnis : 
Maint mal ont fait volentiers , non envis , 
Et traïtour desqes à . xxvi . 
El palais vinrent ù furent li marcis ; 
Li rois les voit , ses a à raison mis . 
Baron , dist Karles , pour le cor saint Denis , 
Alés vous tost armer et fervestir ; 
Car , par celui qui ens la crois fu mis , 
Ains que mes fiex soit en tere enfoïs , 
Ert li vencus traïnés par païs , 
Et Dix de glore en doinst le droit venir 
Que li parjures soit hui cest jor honnis . 
— Et Diex le face , li barnages a dit . 
Adont s’adoubent et ont lor cors garnis . 
Hues s’arma , li damoisiaus de pris ; 
Cauce unes cauces blances com flor de lis , 
Puis vest l’auberc que li donna Sewins , 
Et çainst l’espée dont li brans fu forbis . 
Et d’autre part s’adouba Amauris . 
Quant sont armé anbedoi li marcis , 
Les sains fist on aporter et venir , 
Que li parjures ne puist del jor issir . 
Qui juerra » li barnages a dit . 
Cil qui apele , ce dient li marchis . 
Dont juerrai ge , sire » dist Amauris . 
Les sains mist on pardesus . ii . tapis , 
Et Amauris s’est à genillons mis ; 
En haut parla si que bien fu oïs : 
Entendés moi , franc chevalier de pris : 
Je sui ki jure sor les sains que vés ci , 
Sor tous les autres qui sont em paradis , 
Que ne me puissent hui en cest jor honnir , 
Que bien sot Hues de Bourdele le cit , 
Quant il ocist Karlot o le fier vis , 
K’il estoit fiex l’emperéor gentil . 
Par traïsson le tua et mourdri , 
A ensiant le tua et ocist , 
Par couvreture vint fuiant à Paris . 
Ensi le jure par chelui ki me fist , 
Sor tous les sains que ci voi devant mi , 
Se li ferai par le geule gehir , 
Ains qu’il soit vespres , s’ensanble sommes mis , 
Que le dansel malvaisement mordri , 
S’en doit par droit estre à martire mis » 
Les sains cuida baisier li Dieu mentis ; 
Faut lui l’alaine , à poi qu’il ne caï . 
Nes aproçast pour tout l’or d’un païs ; 
Li glous cancele , car il estoit mentis . 
Cis est parjures » ce dient li marcis . 
Avant passa li courtois Huelins , 
Par le puing destre le traïtor saisi , 
Comme parjures l’enleva li marcis , 
Devant les sains à genillons se mist , 
En haut parla , si qe bien fu oïs . 
Or m’entendés , segnor , dist Huelins : 
Je sui qui jure , sor les sains que voi chi , 
Çou est mençoigne que cis leres a dit . 
Je ne dic mie que Karlot n’aie ochis ; 
Mais , par celui qui ens la crois fu mis , 
Quant jou entrai ens la cort , à Paris , 
Je ne savoie quel homme avoie ocis , 
Qui fu ses peres ne qui l’engenui , 
Ne si ne seuc que che fust Karlon fis . 
— Certes , dist l’abes , voir sairement a chi » 
Hues se dreche , si a les sains saisi , 
Si les baisa , voiant tos les marcis , 
Et en après , mist . iiii . mars d’or fin ; 
Asés i fu ki bien les recoilli . 
Dient François : « Cil doit estre esbaudis ; 
Par lui ert , certes , je quit , li cans conquis » 
Li solaus fu à droiture partis ; 
Dont s’escria Karlemaine au fier vis : 
Or tost el camp , que n’i ait terme mis , 
Et je proi Dieu , le roi de paradis , 
Miracles face , que les puisons véir , 
Que li parjures soit hui cest jor honnis . 
— Dieu en soviegne » ce dient li marcis . 
On amena le cheval Huelin ; 
L’enfes i monte , que Jhesus soit amis . 
L’estrier li tint li abes de Cluigni , 
Maugré Huon , le damoisel gentil ; 
L’uns baise l’autre quant vint al departir . 
Diex ! qe li abes ploura pour Huelin ! 
Sire , dist Hues , pour Dieu , priés por mi . 
— Amis , dist l’abes , certes et jou l’otri ; 
Cil te conduie qui ens la crois fu mis . 
Si vraiement com je sai tout de fi 
Que tu n’as coupes en çou c’on t’a sus mis , 
Si te gart Dix que n’i soies maumis » 
Atant s’en tourne li enfes Huelins . 
Et li frans abes ne le mist en oubli ; 
Vint au mostier devant le croucefis , 
Devant l’autel s’est l’abes en crois mis , 
Pour Huon proie , que il n’i soit maumis . 
Et Huelins et li quens Amauris , 
S’en vont au camp sor les cevax de pris . 
Tant les conduist dus Nales , li flouris , 
Que au camp vinrent anbedoi li marcis ; 
N’i ot celui tant soit espéuris . 
Et li rois Karles , qui moult fu poestis , 
Il et si prince sont as crestiaus asis . 
Delés aus furent et Hainfrois et Henris , 
Et d’autre part fu l’enfes Gerardins ; 
Cascuns d’aus ot aniaus en ses piés mis , 
Por le bataille se sont as crestiax mis , 
Que il voloient esgarder et véir 
Liqués des . ii . i seroit desconfis . 
Hé Dix ! que Karles proie pour Amauri , 
Et si maudist le courtois Huelin ! 
Et li baron furent el pré flouri ; 
Dont les apele Nales o le fier vis : 
Segnor , dist il , por Dieu de paradis , 
Alés el camp ; ja sera miedis . 
Baron , dist Nales , envers moi entendés : 
Voiiés le roi sor les crestiax monté , 
Et les barons sor les murs aroutés , 
Qui vous esgardent ; por Diu , c’or vous hastés , 
Entrés el camp , de par saint Honnoré » 
Et il respondent : « A vostre volenté » 
Devers l’entrée sont maintenant torné . 
Si com il durent dedens le camp entrer , 
Li empereres commença à crier : 
Baron , dist il , faites les retorner ; 
Je veul à aus encore . i . poi parler » 
Dont les a on anbe . ii . ramenés ; 
Devant le roi en sont venu ester . 
Baron , dist Karles , faites pais , s’entendés : 
Je vous di bien , se me puist Dix salver , 
Je les vaurai hors de la loi jeter , 
En tel maniere que m’orés deviser . 
Hues , dist Karles , très bien vous i gardés , 
Car , par celui qui en crois fu penés , 
Se vous aviés dant Amauri tué 
S’il ne gehist , vo tere perderés , 
Que jamais , certes , . i . seul pié n’en terrés . 
— Sire , dist Hues , ce seroit cruautés . 
— Par foi , dist Nales , onques mais n’oï tel ; 
Saciés de voir que vous les sorquerés 
Et tort lor faites , par Diu de maïsté . 
— Certes , dist Karles , et je n’en ferai el ; 
Ensi ert il , cui qu’en doie peser . 
Entendés moi , dist li rois , Amauris ; 
Tel vous di ge , si me soit Dix amis : 
Se vous aviés Huon en camp ocis , 
Si m’aït Dix , sachiés s’il ne gehist , 
Mais ne tenrés plain pié de vo païs , 
Jamais , nul jor , tant que je soie vis . 
— Sire , dist Nales , par les sains qe Diex fist , 
Vous faites tort à ces barons de pris , 
Car on voit bien . i . canpion morir 
Que il ne puet ne parler ne gehir . 
— Ne m’en caut , voir , Karlemaines a dit ; 
Si m’aït Dix , autrement n’ira il . 
Mais hastés vous , ce vous requier et pri , 
Car moult desir que li cans soit fenis » 
Dont les remainnent li chevalier de pris ; 
Et s’aparelent , si ont lour adous pris . 
Hues s’acesme , li damoisiax de pris ; 
A son col pend . i . escu d’asur bis , 
Puis lace l’elme ù l’escarbocle sist , 
Prist . i espiel au gonfanon porpri . 
Dont s’en torna , si a le congié pris 
A ses barons qu’il amena o lui . 
Autressi fist li cuivers Amauris ; 
U camp entra , quant il fu bien garnis . 
Quant il fu ens , li traïtres faillis , 
Il eslaissa le bon ceval de pris , 
Au tor françois est moult bel revertis . 
Grans et gros fu et espès par le pis , 
Chevaliers fu coragous et hardis ; 
Se il ne fust traïtres et mentis , 
Ja n’i durast Huelins li mescins , 
Mais ne croit Diu nient plus c’un Sarrasins . 
Après entra Hues o le fier vis , 
Simples et cois , mais n’ert mie abaubis ; 
Souvent reclaime le roi de paradis . 
Biax fu li enfes de membres et de vis ; 
Plus bel enfant n’avoit ens el païs . 
Or sont el camp li doi baron entré . 
D’une part fu Amauris devisés ; 
Grans fu et fors et ricement armés , 
De Huon graindres . i . grant pié mesuré , 
S’ot . l . ans par éaige pasé . 
Et Huelins fu jouenes baceler ; 
N’avoit encore . xxii . ans pasé . 
D’autre part fu tous cois , enmi le pré , 
Le cief tenoit desous l’elme encliné , 
Mais iriés fu et hardis et osés ; 
Sovent reclaime Jhesu de maïsté . 
Et li dus Nales s’est en haut escriés : 
Baron , dist il , por coi vous detriés ? 
Alés ensanle , de par saint Honneré , 
Et je proi Dieu , le roi de maïsté , 
Que li parjures i soit hui vergondés 
Si qe il soit pendus et traïnés . 
Diu en soviegne » ce respont li barnés . 
Dont s’eslongierent li campion el pré , 
Mien ensiant , . ii . arpens mesuré . 
Hues broça le destrier sejourné ; 
Vers Amauris en vient par grant fierté , 
Et cil vers lui , que moult poi l’a douté . 
Des roides lances se sont fort encontré 
Sor les escus qui furent painturé ; 
Desous les boucles les ont frais et troés . 
Les lances rompent , li tronc en sont volé . 
Car li hauberc furent fort et seré , 
Que il n’en ont une maille fausé . 
Et neporquant , sont il si encontré , 
De pis , de cors , de fors escus bouclé , 
Et des poitraus des cevax sejornés , 
Et des vers elmes qui sont à or gesmé . 
Que li clers sans lor sailli par les nés ; 
Des ciés lor sont li oiel estincelé , 
Et de l’angoisse les covint à pasmer . 
Rompent les cengles , li arçon sont froué ; 
Parmi les crupes des cevaus sejorné 
Sont anbedoi à le tere versé 
Tant roidement et par si grant fierté 
Li quin des elmes sont enficié el pré , 
Et lour talon sont vers le ciel volé . 
Dient François : « Cil doi ont bien josté . 
Sainte Marie , dame de grant bonté , 
Comment a Hues si grant caup enduré ? 
C’est grans mervele cil fel ne l’a tué » 
Et li baron sont em piés relevé . 
Li cevax Huon vit l’Amauri u pré ; 
Cele part vint , que n’a soing d’arester . 
Et li cevaus Amauri le dervé 
A moult grant friente vers le Huon mené . 
Mais li Huon n’i a preu aresté : 
Des piés devant commença à grater , 
De ciaus derriere commence à regeter ; 
I . si grant caup à l’Amauri donné , 
Emmi le front l’a tant bien asené , 
Que il li fist andeus les iex voler , 
Et de la teste le cervele verser . 
Et li cevaus ne pot plus endurer , 
Ains caï mors à tere emmi le pré . 
Voi le Amauris , près n’a le sens dervé ; 
N’ot mais tel duel puis l’eure que fu nés . 
Dient François : « Il l’a bien asené : 
Bieles miracles nous a Jhesus mostré . 
Moult liés puet estre Hues li bacelers , 
Car par lui ert ichis cans aquités » 
Et Amauris ne s’i vaut arester ; 
Au ceval Huon en est tantost alés , 
Car il estoit ens u pré arestés . 
Et Amauris trait le branc d’achier cler , 
Vers le ceval en est venus enflés , 
Tout le cuida au branc d’achier coper ; 
Mais li destriers l’a moult bien avisé : 
Nel connut mie , je vous di par vreté . 
L’un de ses piés a contremont levé , 
I . si grant cop a Amauri donné , 
Parmi l’auberc qu’il avoit endossé , 
Que . ii . des costes li a el cors froué . 
De la dolor ciet à tere pasmés , 
Mais il saut sus , quant li max fu pasés , 
Car moult redoute Huon , le bel armé . 
Dient François : « Cil a mal oiselé ; 
Mix li venist tous cois avoir esté » 
Et quant vit Hues qu’il est si atornés , 
El cuer en a grant joie demené . 
Grant oirre en vint envers le parjuré , 
Et tint tout nu le bon branc aceré , 
Dont ot ochis Karlot le mal sené . 
Amont sor l’elme quide Amauri fraper ; 
Mais li traïtres a l’escu haut levé , 
Et Huelins l’a deseure asené 
Si qu’il li a en . ii . moitiés copé . 
Par desus l’elme est li cos devalés , 
Pieres et flors en a jus devalé ; 
Mais il estoit de fort achier tempré : 
Ne l’empira un denier monéé . 
Quant le vit Hues , le cuer en ot iré . 
Et Amauris cuida le sens derver 
Por le ceval que si mal l’a mené , 
Et pour le caup Huon le baceler . 
Il trait le branc , contremont l’a levé , 
Après l’enfant l’a fierement jeté . 
Hues le voit , s’a le branc redouté ; 
Moult le redoute li gentis baceler 
K’Amauris fu parcréus et maullés . 
Il tint l’escu que d’or estoit bendés ; 
Contre le cop l’a li enfes jeté . 
Et li traïtres l’a deseure frapé , 
Par moult grant ire , car le cuer ot enflé . 
Grant cop li donne li traïtres provés 
Que . i . cantel en a jus fait voler ; 
Les rices pieres en a fait esgruner , 
Et le vert elme a . i . petit quassé . 
Le blance coiffe n’a il point adesé , 
Mais le vallet a trestot estonné . 
Quant ce voit Hues , s’a Jhesu reclamé : 
Hé Dix , dist Hues , par vo sainte bonté , 
Gardés mon cors que n’i soie afolés , 
Moi et m’onnor , s’il est vo volentés » 
A icest mot , est l’enfes retornés . 
Il tint l’espée dont li puins fu dorés ; 
L’escu embrace et a avant pasé , 
Vers Amauri a ruiste cop donné , 
Desur l’escu l’a Hues asené ; 
Ne li valut . i . denier monnéé . 
Pieres et flors en a jus craventé , 
Deseur le coiffe est li brans arestés . 
L’aciers fu listes et li fers escaufés , 
Et li haubers fu tenans et sierrés ; 
Ne l’empira vaillant . i . ail pelé . 
Par devers destre est li brans retornés , 
Deseur l’espaule , puis est jus devalés . 
Ens el costé l’a moult bien asené , 
Le hauberc trence , l’auqueton a copé ; 
Dedens le car est li bons brans entrés , 
Bien plainne paume l’a ens el bu navré . 
Li glous guenci qui le caup a douté . 
Se bien l’éust ataint du branc letré , 
Ja l’éust mort et à se fin mené . 
Et Huelins li a haut escrié : 
Traïtres , leres , deçà vous ai tasté ; 
Chi voi vo sanc desus l’erbe couler . 
Si m’aït Dix , quant vous m’escaperés , 
Je vous ferai ançois le cuer iré ; 
N’i vorriés estre pour Loon la chité » 
A icest mot , a l’escu acolé , 
Vers Huon vient , le nu branc entesé , 
Amont sor l’elme li a grant cop donné , 
Pieres et flors en a jus craventé . 
Desour le coiffe est li brans arestés , 
Le coiffe trence du blanc hauberc safré , 
Le hiaume fent , s’a le cercle copé , 
Le bacinet a par desus outré . 
Diex le gari qu’en car ne l’a navré : 
L’espée tourne vers le destre costé ; 
Se chou ne fust , son tans éust usé . 
Li caus avale par moult grant cruauté , 
Que . i . des pans du hauberc a copé . 
Desour le hanke a Huon asené ; 
Les arméures l’ont moult petit tensé : 
Ne li valurent . i . blanc pain buleté ; 
Une tel pice de le car a osté 
C’on en péust . i . oisel sooler . 
Par tel maniere est li caus devalés 
Deseur la gambe que le car a copé ; 
Diex le gari qe ne l’a afolé . 
Et nepourquant l’a si bien asené 
Que l’esperon par derriere a osté ; 
Ens la tere est li brans d’achier colés , 
Mien ensient , . i . grant pié mesuré . 
Cil le rasace qui moult ot de fierté ; 
Mais Huelins est tant fort estoné 
Que de l’angoisse l[e] convint canceler 
Vausist u nom , s’agenoilla u pré ; 
Pour . i . petit n’est à tere versés . 
I . escuier fu iluec arestés ; 
A l’abé fu , s’a le cop regardé . 
Quant voit Huon qu’il ert si mal mené , 
Isnelement en vint à dant abé , 
Ens el mostier par de devant l’autel ; 
A haute vois commença à crier : 
Sire , dist il , pour Dieu de maïsté , 
Pour Huelin proiés se vous volés , 
Que poi en faut que n’est à fm alés » 
Quant l’entent l’abes , le cuer en ot iré ; 
Dieu reclama et la soie bonté . 
Vrais Dix , dist l’abes , qu’el ciel estes formé , 
Homme fesistes por le pule peupler , 
Adan fesis , ce dient clerc letré , 
Et de sa coste éus Evain fourmé ; 
Sa moilliers fu , mais poi vous ot douté . 
Tu lor donnas paradis à garder ; 
Trestous vos biens lor fu abandonnés , 
Sans plus . i . fruis , cil lor fu devéés : 
Eve en menga , ce fu par le maufé , 
Et puis en fist Adan le col paser . 
Quant il parçut qu’il estoit enganés , 
Tantost se vaut ocire et estranler ; 
Tu nel vausis , biau Sire , endurer , 
Ains le fesis çà desous avaler . 
Quant vinrent jus , ses covint labourer ; 
Bien . cm . ans fu li siecles dannés . 
Dont , ne morut nus clers , tant fust letrés , 
Ne nus sains hons , tant éust de bonté , 
Que en infer n’alast tos despenés , 
Car il estoit ensi vo volentés . 
Et paradis estoit clos et sierés . 
Plus nel vausistes soufrir ne endurer , 
Ains vous venistes ens la Vierge aonbrer , 
Puis vos porta . ix . mois en ses costés ; 
De li nasquites à saint jor de Noel . 
Dont aparut l’estoile et li clartés , 
Et li . iii . roi vinrent de lor regné , 
Et vous requisent por vo cors honnorer . 
Or et encens et mirre orent porté ; 
Present vous fisent , Sire , par verité . 
Li fel Erodes vous cuida decoler ; 
Bien vous séustes , Sire , de lui garder , 
Car de ses mains fustes tost delivrés . 
Droit en Egite fu vos cemins tornés , 
Et li traïtres ot moult le cuer iré : 
Tous les enfans fist saisir et combrer , 
Çaus de . ii . ans , se les fist decoler , 
Qu’il vous cuidoit ocire et afoler ; 
Mais n’ot pooir , Sire , de vous grever . 
XXXII . ans alas par le regné , 
Por pecéours à te loi atorner , 
O tes apostles qui fisent à loer . 
I . en i ot qui ne vous pot amer , 
Judas ot nom , moult fu maléurés ; 
Il vous vendi as deniers monéés , 
Trente sans plus , por tant fustes donnés : 
Ains tés acas ne fu por tant donnés . 
A le maison Simon fus ostelés ; 
La Maselainne vous i vint revider , 
Et à vos piés devant vous encliner : 
Tant i plora qu’ele les ot lavés , 
De ses caveus torquiés et essués . 
Là fustes pris et saisis et menés , 
Et à l’estake loiiés et acouplés , 
Et descorgiés et ferus et frapés , 
Et puis en fustes desloiiés et ostés , 
Et ens le crois pendus et enclinés , 
Li fel Longis vous perça les costés , 
Si c’à ses puins en courut li sans clers , 
Il n’ot véu en trestous ses aés ; 
Droit à ses iex le mist sans arester : 
Tu li rendis , biaus dous Sire , clarté . 
Quant il vous vit , merci prist à crier ; 
Tu li éus erroment pardonné 
Tous ses meffais , can qu’il ot meserré . 
En Gorgatas corut vos sans tous clers ; 
Pieres fendirent , nel porent endurer ; 
El temple fu la dolours , Sire , tés 
Rompi la toile , voiant tot le barné , 
Et li oisel laissierent lor voler , 
Et li poison laissierent lor noer . 
Iluec avoit un chevaliers membré ; 
Josep ot non , moult fu bons éurés ; 
VII . ans servi Pilate en son ostel . 
Tous ses services li fu quites clamés , 
Mais que [bfuissiés] jus de le crois ostés ; 
Cil l’otria volentiers et de gré . 
Lors fustes , Sire , hors de le crois ostés ; 
Nicodemus ala les claus oster . 
Dont fustes , Sire , el sepucre posés , 
Et au tierc jor fustes resusités . 
Droit à infer fu vos cemins tornés , 
Si en getastes tos vos amis privés ; 
Qui t’ot servi , bien fu guerredonné . 
Et puis es cieus , Sire , fustes montés 
A [bun] haut jour que on doit celebrer , 
L’Asension si le doit on nonmer . 
Tout ti apostle furent desconforté ; 
Mais à cort terme les venis revider . 
A Pentecouste , ce dient clerc letré , 
Sanblant à fu les venis revider ; 
Del Saint Espir les vaus enluminer . 
Vrais Dix , dist l’abes , par vo sainte bonté , 
Si vraiement com çou est verités 
Qe jou ai chi et dit et aconté , 
Et je le croi en fine loiauté , 
S’onqes fis cose qui vous venist à gré , 
Très puis que fui par dedens l’ordre entrés , 
En nuis villier et ens lons jors juner , 
En vestir haire et en messe canter , 
Si aidiés hui Huon le baceler 
Que il n’i soit ochis ne afolés , 
Et qe il puist Amauri conquester » 
L’abes Lietris a s’orisson feni : 
Hé ! Dix , dist il , qui onques ne menti , 
Aidiés Huon , le damoisel de pris , 
S’onqes fis cose qui en gré vous venist . 
Depuis cele eure , Sire , que me rendi , 
LX . ans [ba] , je croi , tous aconplis , 
Ains nule riens que je poi n’i mesfis 
Que ne m’en soie aquités envers ti : 
Canque j’ai fait de bien puis que nasqui , 
En jours juner et en haire vestir , 
En tous les biens que j’ai fait desques ci , 
Si me soit hui , biaus dos peres , meri . 
Anchois clain cuite me part de paradis , 
Mais que de mort soit cuites Huelins » 
Adont se lieve li frans abes gentis , 
L’autel baisa , el retorner s’est mis . 
Et Hues fu enmi le camp flouri ; 
Forment estoit navrés et mal baillis . 
Pour . i . petit li cuers ne li menti ; 
Mais li vertus de Diu de paradis , 
Et les paroles c’ot dit l’abes jentis , 
Ont si Huon en sa vertu remis 
Que il dolor ne nul mal ne senti . 
De l’autre part vit ester Amauri ; 
Cele part vint , son escu avant mis , 
L’espée nue , dont li brans fu forbis . 
En haut le lieve li damoisiax de pris ; 
Ensement fist qu’il le vosist ferir 
Par desus l’elme ù l’escarbocle sist . 
Quant Amauris perçut le cop venir , 
L’escu hauça , si l’a encontre mis . 
De l’escremie sot Hues al fier vis ; 
Sen caup retraist , ains garde ne s’en prist ; 
Desus l’escu consievi Amauri , 
Entre la guice et le main dont le tint , 
Parmi le keute si grant cop le feri 
Qu’escu et brac fait voler ens l’erbi . 
Quant li traïtres si fait cop a senti , 
Tel brait jeta Karlemaines l’oii . 
Quant le voit Hues , moult joians en devint ; 
A haute vois à escrier le prist : 
Traïtres ! leres ! or vous ai ge senti ; 
Se m’aït Dix , quant partirés de mi , 
Jamais nus hons n’ert par vo cors traïs . 
— Hé ! Hues sire , çou a dit Amauris , 
Por l’amor Diu , aiiés de moi merci . 
Bien ai ma mort , si m’aït Dix , porquis , 
Car je menai Karlot el gaut foilli ; 
Par moi fu il detrenciés et ochis , 
Et se ne fusse hui en cest jor conquis , 
Ains . i . an fust Karlemaines mordris ; 
Mais or voi bien que je sui mal baillis » 
Hé ! sire Diex , qui onqes ne menti , 
Por coi n’a Karles issi fais mos oïs , 
Et li dus Nales , et li autre marcis ? 
Trop furent loing , ne le porent oïr ; 
Nus ne l’oï , fors Hues li gentis . 
Dont le rapele li cuivers Amauris : 
Hé ! gentis hons , et car pensés de mi , 
Et c’or te prenge et manaide et merchi ! 
Au roi Karlon , se toi plaist , me rent vif . 
Tant proieront li haut homme jentil , 
Et mi parent et trestout mi ami , 
Et , aveuc çou qu’il proieront por mi , 
Li donrai tant et argent et or fin 
Que l’empereres ara de moi merci . 
Portiers serai de son palais votis , 
Car jamais jor ne ruis tere tenir . 
Ber , pren m’espée , si le vien recoillir » 
Et respont Hues : « Tot à vostre plaisir » 
Avant passa por le branc recoillir , 
Car il cuida que il voir li desist . 
Il tent le main , li damoisiax de pris , 
Et li traïtres sor le brac le feri 
Que . iiicc mailles du hauberc li ronpi , 
Por . i . petit que le brac ne perdi ; 
Mais Damedix le vallet garandi . 
Quant ce vit Hues , tous li sans li fremi ; 
A haute vois à escrier se prist : 
Traïtres ! leres ! çou a dit Huelins , 
Vous ne poés vo malvaisté couvrir ; 
Mais , par celui qui ens la crois fu mis , 
Vous n’i arés mais eure de respit » 
Dont passe avant , tout nu le branc fourbi ; 
I . si grant cop a feru Amauri , 
Sous les espaulles , desous l’elme flori , 
Le teste fist voler [bens] el larris . 
Hues le voit , mais ce fu sans jehir ; 
Or n’est il lange ne bouche ki desist 
Le grant dolour que Hues en souffri . 
Il pase avant , li damoisiax de pris , 
Si prist le teste dou cuivert Amauri ; 
A son ceval isnelement guenci , 
Ens en l’arçon tout maintenant sali . 
U voit Nalon , moult belement li dist : 
Frans hons , dist il , conduisié me à Paris , 
Car je me douc , par Dieu de paradis » 
Et dist dus Nales : « N’i arés mal sans mi ; 
Mes cousins estes , bien vous tieng à ami . 
— Sire , dist Hues , Dix le vous puist merir » 
Dont s’en tornerent ensanble li marcis ; 
Huon en mainent au roi de Saint Denis , 
Dedens le camp laissent coi Amauri , 
Fors que la teste que Hues avoit pris . 
Que il emporte à le cort , à Paris . 
Devant Karlon est venus Huelins , 
Droit el palais ù il estoit asis . 
Li rois le voit , li sans li est boulis . 
Et Huelins moult belement li dist : 
Sire , dist il , entendés envers mi : 
Vés chi le teste le cuivert Amauri . 
J’ai ma bataille aquité , Diu merchi ; 
Or me rendés me tere , je vous pri . 
— Vasal , dist Karles , ne l’arés mie ensi » 
Li rois apele duc Nalon , le flori : 
Gentis hons sire , entendés envers mi , 
Por l’amor Diu , est li murdres jehis ? 
— Sire , dist Nales , je ne l’ai mie oï ; 
Trop se hasta li vasaus Huelins , 
Se ne li lut ne parler ne gehir » 
Charles l’entent , moult en fu asouplis ; 
Huon apiele , à escrier se prist : 
Hues , dist Karles , Diex a tort consenti ; 
Je connois tant le cortois Amauri 
Que , s’il éust le traïsson basti , 
Si m’aït Dix , il l’éust tost jehi . 
De douce France à tos jors es banis ; 
Ne reva mie à Bordele la cit , 
Car , par celui qui ens la crois fu mis , 
Se je t’i truis tant que je soie vis , 
Je te ferai de male mort morir . 
— Sire , dist Hues , que çou est c’avés dit ? 
Et ne me sui ge bien aquités vers ti ? 
Ne me fai tor , por Diu qui ne menti , 
Mais rendés moi me tere et mon païs . 
— Hues , dist Karles , en pardon l’avés dit , 
Car , par le foi que je doi Jhesu Crist , 
Jamais nul jour , tant con je soie vis , 
Vous ne tenrés plain pié de vo païs . 
— Sire , dist Hues , certes , che poise mi . 
Segnor baron , por Diu qui ne menti , 
Parlés au roi , qui estes si ami , 
Et si proiiés qu’il ait pitié de mi ; 
Ja sui jou pers de France et du païs , 
Et vos compains doi estre et vos amis » 
Dont se leva dus Nales al fier vis ; 
Li . xi . per se lievent aveuc lui , 
Devant le roi se sont à genous mis , 
Et trestout proient au roi por Huelin . 
Baron , dist Karles , par le cors saint Denis , 
Estre i porés desc’au jor du juis , 
N’arai de lui manaide ne merci ; 
Mais traiiés vous , pour Diu , en sus de mi » 
Li baron l’oent , tot en sont esbahi ; 
Il se drecierent et sont alé séir . 
Mais li dus Nales à escrier se prist : 
Hé ! empereres , as tu le sens mari ? 
Porcoi pers tu te part de paradis ? 
En vielle loi , en novele est escrit 
Qui desirete droit oir de son païs , 
Il en pert Dieu , saciés le tot de fi . 
— Nales , dist Karles , ore oiiés . i . petit : 
Quant il alerent el camp , el pré flori , 
Si lor dis jou , voiant tos les marcis , 
Liqués qui fust detrenciés et ocis , 
Se par celui n’ert li murdres jehis , 
Chil qui l’aroit detrencié et ocis 
Il ne tenroit plain pié de son païs . 
Tant connois bien le courtois Amaurri 
Que , s’il éust le traïsson basti , 
Si m’aït Dix , que il l’éust gehi ; 
Mais or voi bien Dix a tort consenti . 
Por nient en proient li haut homme gentil , 
Que jamais jor , tant con je soie vis , 
Il ne tenra plain pié de son païs . 
— Sire , dist Hues , tort avés , par saint Crist . 
Hé ! empereres , gentis hom poestis , 
Encor vous proi c’aiiés de moi merchi » 
Et dist li rois : « Lai ester , faus naïs ! 
Je te hac tant que ne te puis véir ; 
Vuide ma cort , fui t’ent de devant mi ! 
Ne te puis mais ne amer ne cerir . 
— Sire , dist Hues , certes , ce poise mi . 
— Drois empereres , dist Nales li gentis , 
Si m’aït Diex , encor parrai à ti : 
Porpense toi , pour Dieu de paradis , 
Quant les noveles iront par le païs 
Qu’ensi arés ce damoisel honni 
Et de se tere cachié et deserti , 
Que diront tout li haut homme jentil ? 
Vos jugemens n’ert mais en France oïs , 
Tout diront mais , li grant et li petit ; 
Qu’en vo viellece estes tous rasotis . 
Encor vous proi , por Dieu qui ne menti , 
De lui vous prenge et manaide et merchi . 
— Nales , dist Karles , par les sains que Dix fist , 
Laissiés ester , jel vous requier et pri ; 
Car se tout chil qui el monde sont vif 
Si me priaissent trestout por Huelin , 
Nen ferai jou por homme qui soit vis . 
— Sire , dist Nales , certes ce poise mi . 
— Baron , dist Karles , certes , grant tort avés , 
Que de Huon tant forment m’apresés 
Que jou li renge toutes ses iretés . 
Sainte Marie ! que ne vous porpensés ? 
Pasques venront et aveuqes estés , 
Que li drois oirs de Bordiax la cité 
Servir me doit à me cort , au disner ; 
Comment porai je le glouton esgarder 
Qui mon fil a ochis et afiné ? 
— Sire , dist Hues , puisqe tant me haés , 
Je maing moult loins de Paris le cité ; 
Se il vous plaist , me tere me rendés , 
Et je claim cuite le fief de vo cité , 
Mais que mon frere Gerardin le donnés » 
Et dist li rois : « Pour noient em parlés , 
Que , par celui qui en crois fu penés , 
Jamais nul jor , tant que puisse durer , 
Vous ne tenrés plain pié de vo regné . 
— Sire , dist Hues , tant sui ge plus iré » 
Nales l’entent , si fu tous abosmés ; 
Où voit le roi , se l’en a apielé : 
Sire , fait il , dites por l’amor Dé , 
De Huelin , dites , ferés vous el ? 
— Naie ! dist Karles , se me puist Dix salver . 
— Ce poise moi , dist Nales , en non Dé » 
Li dus apele tos les pers de l’ostel : 
Segnor , dist il , or tost , se vous levés , 
Laisons Karlon qui tous est rasotés ; 
Car , puis cele eure que Damedix fu nés , 
N’oï nus homme de si grant tort parler 
Con il fait hui Huon le baceler . 
Ens [ben] sa cort ne doit nus plus ester ; 
Si m’aït Dix , n’i quier plus demourer , 
Que autretant nous en pent sor le nés , 
[bSe l’uns de nous avoit ensi] erré . 
Trestout ensi seriés desireté , 
Que il de vous nen averoit pité , 
Quant desirete ensi . i . de vos pers , 
Et ne le veut par jugement mener » 
Li per se lievent , issu sont de l’ostel , 
Et li dus Nales s’en est aveuc alés . 
Et li rois Karles est iluec demourés , 
Et n’ot o lui for jouenes baceler . 
Quant il le voit , moult en est abosmés : 
Hé ! las , dist Karles , cou je sui mal menés ! 
Mes fiex est mors , dont je sui moult irés , 
Et aveuc çou perderai mon barné , 
Se chil s’en vont que de ci sont torné ! 
Il me convient faire lor volenté » 
Dont commença rois Karles à plourer ; 
Ses cors méismes est après aus alés ; 
U qu’il les voit se les a apelés : 
Baron , dist il , por Diu , or retornés , 
Et jou ferai çou que vous requerés , 
Car je voi bien vous me perjuerrés . 
Se jou l’avoie . lx . fois juré ; 
Si m’estuet faire le vostre volenté » 
Li baron l’oent , arrier sont retorné 
Ens el palais , que n’i ont aresté . 
Li rois s’asist el faudestuef doré ; 
Huon apiele , le vaillant baceler . 
On li amaine , cele part est alés ; 
A genillons , voiant tot le barné , 
Se mist li enfes , par grant humilité . 
Li rois l’apele , con ja oïr porés : 
Hues , dist il , envers moi entendés : 
Vous volés vous envers moi acorder ? 
— Certes , dist Hues , j’en ai grant volenté , 
Car n’est travax que on puist endurer , 
Paine , n’ahan , se me puist Dix salver , 
Que jou ne face tout à vo volenté ; 
Voire en infer , se g’i pooie aler , 
Iroie jou por à vous acorder . 
— Certes , dist Karles , en pieur lieu irés 
Que en infer as diasbles parler ; 
Car en tel lieu vous convenra aler , 
Se vous volés envers moi acorder , 
XV . mesaiges i ai ge fait aler , 
Je n’en vi onques . i . tot seul retorner . 
Çou est tout droit outre la roge mer , 
En Babilone , la mirable chité . 
Là te convient mon mesaige porter ; 
Au roi Gaudise te convenra parler . 
Se tu pues faire çou que m’oras conter , 
Et tu pues mais en France retorner , 
Ne serés pas envers moi parjurés . 
Quant vous serés outre la rouge mer , 
Et vous venrés ens la bonne chité , 
Il vous convient et plevir et jurer 
Tant atendrés ù palais à entrer 
Que l’amirés ert asis au disner . 
Et après çou , el palais monterés 
Si faitement con vous dire m’orrés : 
L’auberc vestu , lacié l’elme jesmé , 
L’espée nue vous convenra porter , 
Et le premier c’au mengier troverés , 
Ja n’ert tant frans ne si emparentés 
Que , tout errant , le cief ne li copés . 
Et après çou te convenra faire el : 
Une fille a Gaudise l’amirés , 
C’est Esclarmonde qui tant a de biautés ; 
Il vous convient plevir et afier , 
Que , voiant tous , . iii . fois le baiserés , 
Et après chou men mesaige dirés 
A l’amiral , voiant tot son barné . 
De moie part l’amiral rouverés 
Que il m’envoit . m . espreviers mués , 
M . ours , . m . viautres très bien encaenés , 
Et . m . vallés , tous jouenes bacelers , 
Et . m . puceles qui aient grant biautés , 
Et de sa barbe les blans grenons mellés , 
Et de sa geule . iiii . dens maiselers » 
Dient François : « Vous le volés tuer ! 
— Par Dieu , dist Karles , vous dites verité ! 
Mais s’il [ne] puet . iiii . dens raporter , 
Et le grant barbe Gaudise l’amiré , 
Et faire bien créaule en mon ostel 
Que il li ait de la geule gietés , 
Mais ne retourt en France le regné , 
Car jel feroie à fourqes encruer . 
— Sire , dist Hues , volés vous plus conter ? 
Et jou ferai canqe deviserés , 
A mon pooir , si me puist Dix salver . 
— Hues , dist Karles , encore m’entendés : 
Se Diex ce donne c’ariere retornés , 
Et qe puissiés repairier d’outre mer , 
Ne reva pas à Bordiaus la cité , 
N’à Gironville que sour le roce pert , 
N’aies ançois à me bouce parlé ; 
Je le vous di , très bien vous i gardés . 
Se t’i trovoie , si me puist Dix salver , 
Je te feroie et pendre et traïner 
Sans jugement de nul homme carnel : 
De chou t’estuet bons ostaiges livrer . 
— Sire , dist Hues , volentiers , en non Dé » 
X . chevaliers l’en a Hues livré . 
Dont apela Hues Karlon le ber . 
Sire , dist l’enfes , or me faites bonté : 
Les chevaliers que j’ai chi amené , 
S’il vous plaist , sire , vous [les me] presteré 
Desc’au Sepucre , s’il est vos volentés . 
— Voire , dist Karles , desc’ à le rouge mer , 
S’il tant vous aiment qu’il i veulent aler ; 
Mais par deçà les convint demourer . 
— Sire , dist l’enfes , Dix vous en sace gré » 
Adont fist Hues le sien oirre aprester , 
Ses compaignons ricement atorner ; 
Mais n’ot congié devers Bourdiax aler , 
A la ducoise qui l’ot nouri souef : 
Puis ne le vit en trestout son aé . 
Li rois rendi Gerart ses iretés , 
Toute le tere que Hues dut garder , 
Que il le tiegne en fine loiauté 
Desc’ à cele eure que Huelins li ber 
Iert retornés d’outre le rouge mer . 
I . chevaliers qui de Cartres fu nés , 
(Cousins estoit Huon le baceler , 
Haus hons estoit , grant tere ot à garder ; 
En son droit non fu Guichars apelés) 
Vint à Huon , se l’ala acoler . 
Biax niés , dist il , si me puist Dix salver , 
Aveuc vo cors je m’en vorai aler . 
— Sire , dist Hues , Diex vous en sace gré » 
Dont s’en torna , s’a congié demandé ; 
XI . barons en a o lui menés . 
Il fu dousimes ; or le puist Dix salver ! 
Or et argent orent à grant plenté . 
Que li dus Nales lor a fait presenter . 
Tout droit vers Romme ont lor cemin torné . 
Dont le convoie de France li barnés , 
Gerars ses freres , et Nales li barbés . 
Diex ! que li abes l’a souvent acolé ! 
II . jors entiers sont aveuc lui alé , 
Et au tierc jor sont de lui desevré . 
Diex ! que dus Nales a grant duel demené ! 
Et li frans abes a tenrement ploré . 
Hé Diex ! que Hues a souvent sospiré ! 
Son frere baise quant vint au desevrer , 
Et Gerars lui , en autel loiauté 
Con fist Judas qui traï Damedé ; 
Car , puis cele eure que Jhesu Cris fu nés , 
N’oï nus hons de tel frere parler , 
De tant malvais ne de tant traïtel . 
Aussi fais fu con Kaïns li dervés , 
Que li siens frere mordri par malvaisté . 
Si fist Gerars , ensi con vous orrés : 
Huon traï ens le fin , sans douter , 
Por le grant tere que il ot golousé . 
Au departir , ont anbedoi ploré ; 
Hues li rueve se mere saluer 
Et se li proie du païs bien garder . 
Dist Gerars : « Sire , à vostre volenté » 
Droit à Bordele en est Gerars alés ; 
Sa mere trouve et se li a conté 
Con faitement Hues avoit ouvré , 
Conment il ot Karlot el bruel tué 
Et ens la court de bataille apelé , 
Con il ocist Amauri de Viesmés , 
Et comment Karles l’avoit desireté , 
Et or l’estuet en Babilone aler , 
Au roi Gaudise , outre le roge mer . 
Le dame l’ot , si commence à plorer ; 
Tel duel demainne , nus nel puet acesser . 
II . ans en gut , ainc ne s’en pot lever ; 
Souvent regrete Huon le baceler . 
Tant a langi que il vint Diu à gré 
Qu’il li convint de cest siecle finer . 
Dont ot Gerars toutes ses iretés . 
Tout droit en France vait son fief relever , 
Hommage fist à Karlon le menbré , 
Et si vaut estre de douce France pers , 
Ou lieu Huon qui s’en estoit alés . 
Mais li dus Nales ne le vot pas gréer ; 
Onqes nel vaut soufrir ne endurer . 
Gerars revint arriere en son rené ; 
Lues qu’il i vint si se vaut marier . 
Il vaut le fille d’un mauvais traïtel 
Qui estoit dus , grant tere ot à garder ; 
Sesile tint , Gibouars fu nommés . 
Et chil Gerars fu plains de cruauté : 
Les rices hommes de Bordiax le cité , 
Et les barons que il devoit garder , 
Deniers lour taut et avoir à plenté ; 
Les orfenins faisoit desireter . 
Les veves dames lor rentes recoper . 
Moult le maudient li homme du rené ; 
Souvent regretent Huon le baceler . 
Or vous lairai de Gerardin ester ; 
Quant tans en ert , bien sarai retorner . 
Si vous dirai de Huon le menbré , 
Le millor homme c’on péust demander , 
Qui s’en aloit vers Romme le cité , 
Guichart o lui et ses autres barné . 
De lor jornées ne vous sai deviser ; 
Mais il ont tant esploitié et erré 
Qu’il sont venu à Romme le chité . 
Cele nuit sont herbegié à l’ostel ; 
Moult furent bien servi et honneré . 
Et l’endemain , quant il fu ajorné , 
Li enfes Hues est par matin levés ; 
Il et si homme sont très bien atorné . 
[bDroit] au mostier Saint Piere en sont alé 
Li apostoles faisoit messe canter ; 
Hues l’escoute et se gent autretel . 
Quant dite fu et li mestiers finés , 
Et l’apostoles est du mostier tornés . 
Hues li est à son encontre alés ; 
Il le salue de Dieu de maïsté . 
Sire , dist Hues , Dix qui tot puet salver , 
Il vous soustiegne en bien et en santé » 
Dist l’apostoles : « Dix te croisse bonté ! 
D’ont es tu , frere , et de quel parenté ? 
— Sire , dist Hues , volentiers le sarés : 
Je sui tot droit de Bordiax le cité ; 
Fieus fui Sewin que Diex face pité , 
Car il est mors , s’en ai mon cuer iré » 
Quant l’apostoles oï Huon parler , 
Que il fu fieus Sewin o le vis cler , 
Isnelement le courut acoler : 
Biax niés , dist il , tu soies bien trovés ! 
Por l’amor Dieu , et où dois tu aler ? 
— Sire , dist Hues , je le dirai asés , 
Mais ançois veul à vostre cors parler 
Privéement , moi et vous , per à per » 
Dist l’apostoles : « A vostre volenté » 
De l’une part s’asist lés . i . piler , 
Et Hues est delés lui acoutés . 
A lui s’est lues li enfes confesés ; 
Tout li jehi , n’i laissa que conter . 
Quant il ot dit çou qui li vint à gré , 
Sire , dist Hues , por Dieu ore escoutés : 
Je vous dirai conment jou ai ouvré , 
Se il vous plaist , et où je doi aler . 
L’autrier estoie à Bordiax la cité ; 
Li rois de France me fist par briés mander . 
J’aloie en France por mon fief relever ; 
Desous Paris , à . i . bruelet ramé , 
Là me gaita Amauri de Viesmés , 
S’i fu Karlos , qui fiex Karlemaine ert . 
Jou et mes freres cevauciens tot soé ; 
Quant nous quidames outre le bruel paser , 
Là nous sailli Karlos li desfaé 
Trestout devant , moult ricement armé , 
Si envoiai mon frere à lui parler . 
Ains n’en soc mot , se me puist Dix salver , 
Si vi gesir mon frere enmi le pré ; 
Saciés de voir moult oc le cuer iré . 
Avant pasai , tot nu le branc letré ; 
Que celeroie , par Dieu de maïsté ? 
J’ocis Karlot , qui fix Karlemaine ert . 
Je nen seuc mot qu’il l’éust engerré . 
A cort alai por le mien cors tenser ; 
Mais après moi fu li cors aportés . 
Iluec fui jou de traïsson retés 
Et de bataille eroment apielés , 
Si m’apela Amauris de Viesmés . 
Je le venqui en bataille canpel , 
Et sour çou m’a Karles desire[té] 
Qu’il ne gehi le grande malvaisté , 
Et si m’e[s]tuet en Babilone aler 
Au roi Gaudise . i . mesaige conter . 
Sire , por Dieu , vous pri que m’asolés » 
Dist l’apostoles : « Hues , or m’entendés : 
Ja penitance de moi n’enporterés 
S’ançois n’avés toute haïne osté ; 
Si vous commant maintenant pardonner 
Toute rancunne à Karlon le membré , 
Et à tous chiaus qui à lui t’ont grevé , 
U autrement ja asaus n’i serés , 
Ne penitance de moi n’enporterés . 
— Sire , dist Hues , se me puist Dix salver , 
Je lour pardoins de bonne volenté » 
Dist l’apostoles : « Gentis estes et ber . 
Or vous dirai que vous i conquestés : 
Tous aussi cuites de moi departirés 
Con fist Marie Madelainne al vis cler , 
Quant se parti de devant Damedé , 
Quant ele vint devant ses piés plorer . 
Ja penitance par mon cief nen ferés 
Por nule riens que vous m’aiés conté . 
— Sire , dist Hues , Dix vous en sace gré » 
Dist l’apostoles : « Biax niés , or m’entendés : 
Droit à Brandis , je vous di , en irés ; 
Là trouverés Garin de Saint Omer ; 
Ses cousins estes et li miens , en non Dé , 
Si vous fera amistié et bonté . 
Maronniers est , le port a à garder . 
Je vous ferai boinnes letres donner 
Que li ferés de par moi presenter ; 
Et si vous pri , pour Dieu de maïsté , 
Plus de . c . fois se le me salués . 
Bien sai de voir quant serés ravisés , 
De vous fera grant joie demener » 
Son capelain a errant apelé , 
Et se li fait escrire et séeler 
Que chil dansiax que tant a de bonté , 
Que il fu fiex Sewin o le vis cler , 
Huelins est par droit nom apelés ; 
Et se li mande , en fine loiauté . 
Qu’il face autant du cors le baceler 
Comme de lui , se là ert arestés , 
Et li aït qu’il soit outre pasés . 
Quant cil ot fait çou qu’il ot devisé , 
Clore le fist et très bien séeler . 
Hues , dist il , ces letres porterés 
Droit à Garin , si le me salués . 
Maronniers est , si doit le port garder ; 
Aidera vous tant que [b serés] pasés : 
De mon avoir prendés , se vous volés . 
— Sire , dist Hues , nous en avons asés ; 
Nous en irons : à Jhesu demorés » 
Dist l’apostoles : « Biax dos niés , non ferés ; 
Desc’à demain aveuc moi remanrés , 
Et le matin vous en porés aler . 
— Sire , dist Hues , pour noient em parlés ; 
Nous ne poons tant ne quant sejorner , 
Car moult desir mon mesage aconter , 
Se li vrais Diex me veut tant conforter 
Que jou péusse arriere retorner , 
Au roi Karlon paiier et acorder » 
Dist l’apostoles : « Vat ent à Damedé ! 
Biaus très dous niés , gardés vo loiauté . 
— Sire , dist l’enfes , si ferai ge en non Dé » 
Atant s’en torne que ne vot plus parler . 
Or s’en va Hues , quant fu aceminés , 
Droit vers Brandis , o et lui son barné . 
Hues s’en vait , de noient ne s’areste ; 
Souvent regrete son païs et sa tere , 
Souvent parla de se mere la bele , 
Mais si baron doucement l’en apelent : 
Trop te dementes et trop fais ciere pesme ; 
Laissiés ester , por la Vierge pucele . 
— Segnor , dist Hues , por Diu qui tot gouverne , 
J’ai si grant duel à poi que jou ne derve 
Quant si vieument sui caciés de me tere , 
Et or m’en vois autre aventure querre » 
Là ot . i . prince qui fu nés à Nivele ; 
U voit Huon , doucement l’en apiele : 
Sire , dist chil , por le vraie pucele , 
Ja vi . i . jor que je perdi Nivele ; 
Li dus me sire me caça de me tere 
Por . i . franc homme que je toli le teste . 
Ore escoutés une aventure bele : 
Li dus morut , et li hoirs me rapele 
Par mes amis , qu’il m’alaisent requerre , 
Si me rendi mon païs et ma tere . 
Biaus très dous sire , il se poroit bien estre , 
Tu es haus hons et de moult fiere geste , 
Encor r’aras , certes , tote te perte . 
Ne dementés , frans hons , jovente bele , 
Mais proie Dieu qui tot le mont gouverne , 
Et à saint Jake que pelerin requerent , 
Qu’il te conduie entre le gent averse , 
Et fiance aies en le Vierge pucele , 
Dont Jhesu Cris fist s’amie et s’ancele ; 
Qui velt edier , desconfis ne puet estre » 
Or s’en va Hues qe moult se dementa ; 
Du cuer dou ventre moult souvent souspira , 
De ses biax iex moult tenrement plora . 
Si que la face contreval li moilla . 
Souventes fois se mere regreta , 
Gerart , son frere , que durement ama , 
Et ses amis dont il li ramembra . 
Souventes fois Jhesu Crist reclama , 
Et la pucele en qui il s’aombra . 
Et quant si homme ont véu k’il ploura , 
Sachiés de voir moult lor en anoia ; 
[bChescuns] por lui moult grant dolor mena . 
I . en i ot qui le reconforta . 
Sire , dist il , entendés à moi chà : 
Vous avés tort , par Dieu qui tout forma . 
Ains mais haus hons tel duel ne demena : 
Bien m’est avis que grant enfanche i a . 
Diex ! quel confort vostre cors nous donra ! 
Laisiés le duel ; [bdehait qui plus plorra] 
— Signor , dist Hues , si soit con vous plaira » 
Tant cevaucierent et cascuns s’esploita , 
Tant coita Hues , que il n’i aresta , 
K’à Brandis vint si con solaus leva , 
Et neporquant droit au port en ala . 
Le maronnier Garin trové i a ; 
Hues le voit , moult bel le salua . 
Sire , dist il , cil Diex qui tot cria , 
Il gart vo cors d’enconbrier et de mal » 
Droit à Brandis vint l’enfes Huelins , 
Il et si homme , sor les cevax de pris . 
Le maronnier trovent , qui fu asis 
Ens la caiere , par desus . ii . cousins ; 
Deseure lui avoit . i . paile mis 
Por le soleil , qe mal ne li fesist . 
Hues le voit , si descent el larris , 
Car il cuida sires fust du païs . 
Il le salue de Dieu de paradis : 
Cil vous gart , sire , qui ens la crois fu mis ! 
— Grant tort avés , sire , ce dist Garins , 
Quant descendés de vos cevax de pris ; 
Ne sui pas , certes , sire de cest païs : 
Maronniers sui et de chou me garis » 
Devant Garin fu Huelins li ber . 
Li maronniers l’en prist à apeler , 
Du cuer du ventre conmenche à souspirer ; 
U voit Huon , prist lui à demander : 
Frans hon , dist il , por Diu , ore entendés : 
Par le Segnour qui en crois fu penés , 
J’ai si grant duel quant vous doi esgarder 
Qui me devroit tos les membres coper , 
Ne me tenroie , che saciés , de plorer 
Por . i . franc homme que je doi moult amer ; 
Sewins ot non , Diex li face pité ! 
Car , certes , sire , très bien le resanlés . 
Mais or me dites , pour Dieu de maïsté , 
De quel tere estes ; gardés ne me celés . 
— Par foi , dist Hues , aparmain le sarés : 
Droit à Bordele , certes , fu [bmes cors nés] , 
Et si sui fiex Sewin dont vous parlés » 
Quant Garins l’ot , grant joie en a mené ; 
Parmi le ganbe à Huelin conbré . 
Plus de . xx . fois li baisse son sauller . 
Quant se redrece , si commence à crier : 
Damoisiax sire , vous soiiés bien trovés » 
Dist Huelins : « Dix vous veule onnorer ! 
Sire , pour Dieu , conment estes nommés » 
Et chil respont : « Garins sui apelés . 
— Sire , por Dieu , dist Hues , entendés : 
Li apostoles de Romme la chité 
Par moi vous mande salus et amisté » 
A Garin fu li escris delivrés . 
— Sire , dist Hues , ces letres regardés » 
Cil prist le letre s’a le séel conbré ; 
Le letre lut , car il en sot asés , 
Et si vit bien çou qu’ill i ot letré : 
Que chil dansiax qui li ot aporté , 
Qu’i fu ses niés et de son parenté , 
Et fu cousins l’apostole sené , 
Et fiex Sewin de Bordiax la cité , 
Et que il doit aler outre la mer , 
Et li aïut qu’il soit outre pasés , 
Et c’autant face du cors du baceler 
Comme de lui , se là en arivés . 
Et quant Garins a tout çou esgardé , 
Moult belement a Huon apelé : 
Hues , dist il , vous soiiés bien trouvés ! 
Et car me dites , ù devés vous aler ? 
Por l’amor Dieu , qui t’a chi amené ? 
Que fait vos peres au coraige aduré ? 
— Sire , il est mors . vii . ans a bien pasé » 
Et dist [bGarins] : « Diex ait de lui pité , 
Car moult l’amoie , par Dieu de maïsté , 
Et se me fist moult de grandes bontés . 
A il plus d’oirs ? dist Garins li membrés . 
— Sire , dist Hues , oïl , si m’aït Dés : 
Jou ai . i . frere , Gerars est apelés , 
Mais en ma tere est arriere remés ; 
Moult est biaus enfes , si est de moi maisnés » 
Et dist Garins : « Frans hons , ne me celés ; 
Je te conjur par te crestiienté , 
Et par le foi c’as de fons aporté , 
Que voir me dites comment t’est encontré , 
Qui t’amena en tant lontain rené . 
— Sire , dist Hues , dirai vous verité , 
Que li rois Karles , qui France a à garder , 
L’autrier me fist par ses letres mander 
K’alaisse à cort por mon fief relever . 
Jou et mes freres fumes aceminé ; 
Si nous gaita Amauris de Viesmés , 
I . fel traïtres , qu’iert plains de cruauté , 
Diex le maudie , li rois de maïsté ! 
Karlos i fu , au coraige aduré , 
Li fiex Karlon de France le rené . 
Salirent nous à . i . destroit paser , 
Karlos premiers , qui le cuer ot iré , 
Moult bien armé à loi de forsené . 
G’i envoiai le mien frere carné ; 
Il le navra par moult grant cruauté . 
Quant je le vi , si fui moult abosmé ; 
Jou i alai , sacié le branc letré . 
Que vous diroie , par Dieu de maïsté ? 
Karlot ochis , qui n’ot pas cuer sené , 
Puis m’en alai à Paris le chité ; 
Mais ne savoie qui avoie afolé . 
Dont fu Karlos après moi aportés . 
Iluec fui jou de traïsson retés , 
Si m’apela Amauris de Viesmés . 
Je le venqui en bataille campel , 
Si li copai le cief au branc letré ; 
Mais ne jehi le grande cruauté , 
Et sour çou m’a Karles desireté , 
Et si m’estuet en Babilone aler , 
Au roi Gaudise , outre le roge mer ; 
Mais je ne sai Babilone ù trouver » 
Et dist Garins : « Biax niés , ne vous dotés : 
J’ai . iiii . barges et si ai . iiii . nés , 
Et . iii . kalans qui qeurent par le mer ; 
Ja tant matin ne me sarai lever 
Que jou nen aie . x . libres au lever 
De droite rente , cascun jor , à l’ostel ; 
Et si ai feme que jou ai espousé , 
Et biax enfans qu’ens li ai engerré . 
Biaus niés , pour vous ferai aversité ; 
Feme et enfans et tote m’ireté 
Lairai por vous , por sainte carité ; 
S’irai o vous , ja n’en ert destorné , 
Et souferrai aveuc vous le lasté . 
Bien vous sarai et conduire et mener , 
Et de vitaille bien servir à vo gré , 
Que jou en ai à moult grande plenté . 
— Sire , dist Hues , Dix vous en sace gré » 
Et , dist Garins : « Biax niés , ore entendés : 
A mon ostel aveuc moi en venrés , 
Et aveuc moi anuit herbegerés , 
Et le matin , quant solaus ert levés , 
Nous en irons au Sepucre outre mer » 
Cele nuit vait l’enfes à son ostel ; 
Il et si homme furent moult honnoré . 
Bien sont servi , de chou n’estuet parler . 
Après mengier , font les napes oster , 
Les lis font faire , alé sont reposer ; 
Et l’endemain sont par matin levé . 
Se feme apele Garins au fier pensé , 
Et ses enfans qu’il avoit engerré . 
Dist Garins : « Dame , por Diu , or m’entendés : 
Aveuc Huon m’en convenra aler ; 
Mes cousins est , se le doi moult amer . 
Or vous proi , dame , du bien faire pensés , 
Et vos enfans , dame , très bien gardés , 
Tant que je soie arriere retornés » 
O le la dame , dont commence à plorer . 
Et dist Garins : « Laisiés vo dementer , 
Car à court terme , se Dieu plaist , me rarés » 
Adont ont fait une nef aprester ; 
Dedens ont mis bescuit à grant plenté , 
Et pain , et car , et vin viés , et claré ; 
De l’iaue douce i fait asés porter . 
Après , i font lor biax cevax mener , 
Et palefrois et soumiers à plenté , 
Or et argent et autres ricetés . 
Et puis ont fait . i . vaisel aprester 
Par ù iront as bours et as chités . 
Quant furent bien garni et apresté , 
Garins ala sa moillier acholer 
Et ses enfans baisier par amisté ; 
Puis ne les vit en trestout son aé . 
Au departir i ot grant duel mené . 
Ens la nef entrent tout li . xiii . adobé ; 
Onqes n’i misent serjant ne baceler , 
Nis . i . garçon por les cevax garder , 
Fors . ii . vallés qui sorent govrener . 
Quant ens lor nef se furent atorné , 
A Jhesu Crist se sont tout commandé , 
Sacent lor ancre , si s’espainent en mer . 
Et nostre Sires lor donna tel oré 
Q’en . xv . jors sont là outre arivé . 
Quant sont à tere , sont es cevax monté ; 
Tot lor avoir ont erroment torsé , 
Vers le Sepucre se sont acheminé . 
Tant ont ensanle esploitié et erré 
Q’en Jhrusalem sont . i . mardi entré ; 
Desc’au Sepucre n’i ont regne tiré . 
Dont dessendirent des destriers sejorné , 
Puis vont le lieu véoir et esgarder 
U Jhesu Cris fu couchiés et posés . 
La lance virent , sel baisierent asés , 
Et puis revinrent el temple d’outre mer ; 
L’autel basierent ù Dix fu presentés , 
Là ù Diex meismes ot le messe canté . 
Dont se couça Hues devant l’autel . 
Vrais Dix , dist il , par vo sainte bonté , 
Si vraiement que en Belleant fu nés , 
Puis fustes , Sire , en cest temple aportés , 
Et sour l’autel et offers et donnés , 
Saint Simions vous reçut sans fauser ; 
Ainc n’ot véu en trestot son aé ; 
Lues qu’il vous tint si ot asés clarté . 
Dont sot il bien vraiement , sans fauser , 
Que che fu Dix c’on li ot aporté . 
XXXII . ans alastes sermonner . 
Judas li fel ne vous pot ainc amer , 
Ainc vous vendi à deniers monaés , 
Et as juïs fustes , Sire , livrés , 
Et ens le crois fustes , Sire , posés , 
Et [bde] le lance , Sire , fustes navrés . 
Si con je crois que ce fu verités , 
Si me conduis , biau Sire , à sauveté , 
Et si me laisse mon mesaige conter , 
En tel maniere que puisse retorner 
Au roi Karlon paiier et acorder » 
Dont se dreça , si a baisié l’autel , 
S’offrande fist , et puis s’en est tornés . 
Tout si baron refisent autretel . 
Et Huelins les en a apielé : 
Signor , dist il , ore en poés raler 
Au roi Karlon , se le me salués » 
Et chil respondent : « Por noient en parlés , 
Qe riens n’i a , por Dieu de maïsté ; 
O vous irons desc’à le rouge mer : 
Ne vous faurons por les membres coper . 
— Signour , dist l’enfes , Dix vous en sache gré » 
Et Garins a ses serjans apielés , 
Qu’il amena o lui por govrener . 
Segnor , dist il , arrier vous en irés , 
Et ma moillier se me saluerés , 
Et se li dites qe je sui en santé » 
Et chil respondent : « Tout à vo volenté » 
Arrier retornent , ens lor nef sont entré , 
Droit vers Brandis ont lor voile torné . 
Et Huelins est el ceval montés ; 
Il et si homme se sont acheminé ; 
Dès or en vont droit vers la roge mer . 
Sauvages teres trova Hues asés ; 
Par Femenie est outre trespasés : 
C’est une tere ù moult a pouretés ; 
Solaus n’i luist , feme n’i puet porter , 
Ciens n’i abaie , ne kos n’i puet canter . 
Ens cele tere n’a gaires demoré , 
Quant ens le tere des Conmains est entré . 
C’est une gent qui ne goustent de blé , 
Mais le car crue , comme gainon dervé . 
Tot adès gisent au vent et a l’oré , 
Plus sont velu que viautre ne sengler ; 
De lour orelles sont tout acoveté . 
Li vasaus Hues les a moult redotés ; 
Por nient les crient , car il ne font nul mel . 
Plus tost qu’il pot , s’en est outre pasés . 
Toute la tere de Foi est trespasés ; 
Tant grande i est et fois et loiautés 
Qu’en cendaus quisent les gastiaus buletés . 
Là voit on bien qui a fait mauvaisté . 
Qui premiers vient ens la contrée es blés 
Ançois en prent tout à sa volenté 
Que ja par honme ne li ert devéé ; 
Et s’en i a à si très grant plenté 
Que nel querroit nus hom de mere né , 
S’il nel véoit , çou est la verités . 
En che païs a petit demouré , 
Car faire veut çou qu’il a empensé . 
Outre est pasés Hues li adurés . 
Tout ont mengié çou c’orent aporté ; 
En . xv . jors ne sorent tant aler , 
Quant cel païs orent tout adossé , 
Ens lor cemin ne trovent pain ne blé 
Dont on péüst . i . enfant sooler . 
Diex ! ce dist Hues , con ci a mal rené , 
Quant on ne trove point ne grant à disner . 
Ahi ! rois Karles , con m’avés mal mené ! 
Dix vous pardoint içou que fait m’avés » 
Dont commença Huelins à plorer , 
Mais li baron l’ont moult reconforté . 
Tant ont ensanle le droit cemin erré 
K’en . i . boscage ont . i . homme trové . 
Le barbe ot longe desc’au neu del baudré ; 
Moult belement l’avoit agalonné . 
Tint une haue et fist moult le lassé ; 
Moult se penoit des maus pas relever . 
Li enfes Hues choisi le penéant ; 
Quant le regarde , moult se va mervilant . 
U voit ses hommes , se les va apielant : 
Baron , dist Hues , pour Dieu le roi amant , 
Voiiés quel homme , comme a le poil ferrant ! 
Ne sai s’il est en Damediu créant , 
Et neporquant je l’irai araisnant » 
Hues li enfes en est pasés avant , 
Et le salue de Dieu le roi poisant : 
Preudons , chil Dix qui espandi son sanc 
Por pecéours , jor de venredi grant , 
Vous soit au cors et à l’ame garant » 
Quant chil l’oï , si va tous jus getant , 
Envers Huon est venus acourant , 
Et par le ganbe le saisi maintenant ; 
Plus de vint fois li baise en . i . tenant . 
A haute vois se va lors escriant : 
Damoisiaus sire , cil Dix vous soit garant 
Qui de la Vierge nasqui en Belléant ! 
En ce boscaige ai més plus de . xxx . ans , 
Puis ne vi homme qui fust en Dieu créans . 
D’ont estes vous , et c’alés vous querant ? 
Por Dieu , amis , c’a dit li penéans , 
J’ai grant pitié quant vous vois regardant ; 
Ce m’est avis li cuers me va crevant 
Por . i . franc homme que vous resanblés tant : 
Sewins ot non , de Bourdele le grant » 
Et respont Hues : « Por Dieu onipotent , 
Fustes vous onqes le bon duc connissant ? 
— Oïl voir , sire , jel connuc veremant . 
— Amis , dist Hues , ne m’alés pas celant 
De quel tere estes et de con faite gant . 
— Par Dieu , dist chil , vous parlés de noiant , 
Que vostre afaire me dites tot avant . 
— Sire , dist Hues , vous parlés avenant ; 
Je[l] vous dirai , par le cors saint Amant » 
Adont descent du bon ceval corant , 
Et si les vont as abres atacant ; 
Adont li conte con lui fu covenant . 
Sire , dist Hues , por Dieu onipotant , 
Je vous dirai trestot mon erremant , 
Se il vous plaist , ja ne l’irai celant . 
Por voir fui nés à Bordele le grant , 
Fiex fui Sewin , ki le cuer ot vaillant , 
Dont vous parlastes ore au conmencement ; 
Si m’aït Diex , li pere onipotent , 
Ne vous menc pas de çou que vois contant » 
Li preudons l’ot , du cuer va sospirant , 
Tous cois se taist , ne va . i . mot sonant , 
Car il l’atent , que il li die avant . 
Sire , dist Hues , por Dieu onipotant , 
Mors est mes pere , dont j’ai le cuer dolant ; 
Car , s’il fust vis , se me soit Dix edant , 
N’éusse pas , je cuit , tant de tormant . 
Moult ai à faire ; or me soit Dix edant . 
Sire , por Dieu , dist Huelins li frans , 
Ore entendés de moi tot l’erremant : 
Nous remansimes orfenin doi enfant 
Aveuc no mere , qui le cuer a dolant , 
Jou et mes freres , Gerardins li vaillant ; 
N’alames mie à cort trestot errant 
Pour relever notre tere le grant , 
Ains furent , certes , pasé plus de . vii . an : 
Nous éussons perdu no casemant , 
Ne fust dus Nales qui le poil a ferrant » 
Li preudon l’ot , de le joie s’estant . 
Dix ! dist Geriaumes , est il encor vivant ? 
Jou le vi ja moult petit et enfant ; 
Compaignon fumes en no petit jovant . 
— Ore oiiés , sire , dist Huelins li frans . 
Li emperere ù douce France apent , 
Il nous manda par ses séaus pendans ; 
J’alai à court entre moi et ma gant , 
Et . i . miens freres , qui le cors ot vaillant . 
Dedens . i . bos foilli et verdoiant , 
Là nous gaitierent traïtour souduiant ; 
Karlos i fu , fiex Karlon le poisant . 
Nous alïons à court séuremant ; 
Ne nous doutiemes d’omme qui fust vivant . 
Ainc n’en soc mot , par Diu onipotant , 
Quant nous salirent li cuivert soduiant . 
Li fiex Karlon cil venoit tot devant ; 
Nel connuc mie , si me soit Dix edant . 
Jou envoiai mon frere le vaillant , 
Et por savoir que chil aloit querant . 
Jou n’alai mie de tere longemant , 
Quant vi mon frere ferir parmi le flanc 
Et à le tere , desor l’erbe , gisant . 
Quant jou le vi , moult oi le cuer dolant ; 
Jou trais l’espée , et si alai avant . 
Q’iroie jou toute jour acontant ? 
J’ochis Karlos à mon acerin brant , 
Et puis m’en vinc vers Paris cevauçant . 
Le cors coururent après moi aportant 
Li traïtor , qui li cors Diu cravant . 
I . Amauris , li cuivers souduiant , 
Ichil m’ala de traïsson retant ; 
De la bataille m’apela , voiant Frans , 
Jou le conquis à mon acerin branc , 
Et le rendi et mat et recréant ; 
Por çou sui jou del païs eslongans ; 
Li rois m’en cace par son esforcement . 
En Babilone m’en vois à cuer dolant ; 
Au roi Gaudise , . i . cuivert mescréant : 
Là irai jou mon mesaige contant . 
Or vous ai dit trestout mon convenant » 
Sire , dist Hues , se me puist Diex salver , 
Or vous ai dit comment jou ai ouvré , 
Et si vous ai trestout dit verité ; 
Or veul savoir , se il vous vient en gré , 
De quel tere estes et de quel parenté , 
Et ki vous a chi endroit amené » 
Et dist Geriaumes : « Frere , vous le sarés : 
A Gironvile , certes , fui engerrés . 
Connustes onkes le bon prevost Guiré ? 
— Oïl , dist Hues , par sainte carité . 
Quant je parti de Bourdiaus la cité , 
Lui commandai me grant tere à garder » 
Et dist Geriaumes : « Mes freres est carnés . 
— Sire , dist l’enfes , pour Dieu de maïsté , 
Et c’or me dites comment estes nommés » 
Dist li preudom : « Aparmain le sarés : 
Geriaumes sui par droit nom apelés ; 
Je vi vo pere moult jouene baceler . 
— Por l’amour Dieu , qui t’a chi amené » 
Et dist Geriaumes : « Par foi , vous le sarés : 
Aussi con vous fui ge desiretés ; 
Quant je fui jouenes , de novel adoubés , 
I . chevalier ochis , si m’aït Dés , 
A un tournoi là où je fui alés ; 
Pais en fu faite et s’en fui acordés 
Par si c’alaisse au Sepucre outre mer . 
Jou vin çà outre , ens l’onor Damedé , 
Et fis ma voie loiaument d’outre mer ; 
Quant je cuidai arriere retorner , 
Si encontrai Sarrasin et Escler : 
Retenus fui , et em prison menés ; 
II . ans i juc , moult i ot povretés . 
Li amirés qui m’ot emprisonné 
Ot une fille qui me devoit garder ; 
Par li fui jou de le prison getés . 
Que vous diroie , par Dieu de maïsté ? 
En paienie ai plus de . xxx . ans més ; 
II . fois i fui , par mon cief , mariés . 
Il nen a marce , ne païs ne regné , 
Desc’ au sec arbre ne tant c’on puet aler , 
Si m’aït Diex , là où je n’aie esté . 
Entre paiens ai lonc tans conversé , 
Puis fis ge tant qe je fui escapés , 
Par le voloir de Dieu de maïsté . 
Dont m’arestai dedens ce gaut ramé ; 
XXX . ans ou plus i ai bien conversé . 
Moult poi de pain ai , pui se di , usé , 
Mais de racines ai mengié à plenté , 
Et de pumetes que j’ai u bos trouvé . 
Jou ai vestu le haire à mon costé , 
Et par deseure le hauberc endossé , 
Por espanir çou que j’ai mesfait Dé . 
A tous les biens que j’ai fait et ovré , 
Puis icele eure que vinc en cest rené , 
Vous et vo pere en veul autant donner 
Con j’ai fait moi , ki ai le mal porté , 
Car vostre pere me nori bien soé ; 
Jhesus de glore ait de s’ame pité ! 
Mais je vous di en fine verité 
Que , puis cele eure que fui chi arestés , 
Ne vi mais homme qui créist Damedé . 
S’a bien trente ans acomplis et pasés , 
Et . x . aveuc , que ges ai bien contés , 
Que je parti de France le regné ; 
Encor n’estoit vos peres mariés ; 
Je connuc bien vo taion , en non Dé . 
En vostre tere vi jou ja roiauté ; 
Mais vostre peres le fist par carité , 
Quant vint à tere , si en fist ducéé . 
— Sire , dist Hues , vous dites verité , 
Jou l’ai oï , se le m’a on conté ; 
Mais se je puis revenir el rené , 
Encore ert çou roiaumes apelés » 
Et dist Geriaumes : « Amis , ne vous vantés . 
Damoisiaus sire , por Diu , ne me celés 
Con faitement estes par non nonmés . 
— Jou oi nom Hues , quant fui en fons levés ; 
Mais Huelins puis bien estre nommés , 
Car j’ai perdue ma tere et mon regné , 
Si en doi estre par plus bas nom nommés . 
Sire Geriaumes , et c’or me confortés : 
Puis qe vous dites que le païs savés , 
Quel part porrai Babilone trover ? 
J’ai moult le cuer dolant et abosmé , 
Et si ne sai quel part je doi aler » 
Et dist Geriaumes : « Mar vous esmaierés , 
Car aveuc vous , certes , vaurai aler . 
Bien vous sarai et conduire et mener , 
Qu’en Babilone ai mainte fois esté , 
Et connois bien Gaudise l’amiré . 
Aveuc toi veul sofrir et bien et me? , 
Et si te di , par fine loiauté , 
Par . ii . cemins te sarai bien mener , 
Car d’une part et d’autre j’ai esté . 
L’une des voies fait tant à redoter 
Qu’il n’est nus hons qui en puisse escaper ; 
Et si te di por voir et sans fauser 
Qui i péust aler à sauveté , 
En . xv . jours i venroit , en non Dé . 
Et se tu veus autre cemin aler , 
I . an tout plain à tordre vous metrés ; 
Mais boins osteus i troverés asés , 
Et bours et viles et castiaus et chités . 
— A foi , dist Hues , Dix me puist craventer 
Se jou ja sui si fols ne si dervés 
Que çou que puis en . xv . jours aler , 
C’un an tout plain i veule sejorner . 
Mais or me dites , Geriaumes , gentis ber , 
Quel peril a le courte voie aler » 
Respont Geriaumes : « Ja le m’orrés conter : 
I . bos i a , certes , à trespaser 
Qui moult est grans et moult fait à douter ; 
XL . lieues puet bien de lonc durer . 
Et là dedens maint . i . nains , par vreté , 
Si n’a de grant que . iii . piés mesurés ; 
Mais tout à certes est moult grans sa biautés , 
Car plus est biaus que solaus en esté . 
Auberons est par droit non apelés . 
Il n’est cors d’omme , s’il est u bos entrés , 
S’à lui parole , ki li puist escaper ; 
Et , puis qu’il est aveuc lui demorés , 
N’em partira jamais en son aé . 
Et si vous di , par droite loiauté , 
Que chil nains est de si grant poesté , 
Quant le boscaige cuiderés trespaser , 
Ançois c’aiiés . xii . lieues alé , 
Le verrés vous devant vous aresté . 
Si parlera de Dieu de maïsté 
Qu’il n’est nus hom qui n’en fust esperés . 
Se ne volés à son gent cors parler , 
Il en sera tant forment tormentés 
Que moult grant hide en vo cuer en arés , 
Car il fera et plovoir et venter , 
Arbres brisier et fort esquarteler . 
Et après çou qu’il ara si ouvré , 
Vous fera il une riviere tel 
C’on i poroit grant navie mener , 
Et par sanblant . i . grant batel de mer . 
Mais je vous di , ce saciés par vreté , 
C’ert tous fantomes canque vous i verés : 
Tout à sec pié par l’aige paserés ; 
N’i moillerés ne cauce ne soller . 
Très bien vous di , ja mar le mesquerrés , 
Que [ben soi taire] ne vous puet il grever . 
Gardés très bien nes un mot ne sonnés ; 
Car , se parliés , c’est fine verités , 
Jamais de lui delivrés ne serés , 
Car à respondre trestout perdu avés . 
— Par foi , dist Hues , je n’i quier ja parler » 
Adont remontent , ne [bsont plus aresté] , 
Et ont Geriaume . i . bon ceval donné 
Que il avoient aveuc aus amené . 
De lour jornées ne vous quier deviser ; 
Mais il ont tant esploitié et erré 
Q’ens ou boscaige Auberon sont entré . 
Desous un caisne ont un bel lieu trouvé ; 
Iluec areste Hues li bacelers . 
Par foi , dist il , ne puis avant aler . 
Tant ai grant faim , se me puist Dix salver , 
Que plus ne puis cevaucier ne errer ; 
Mais dessendons et je veul reposer . 
Li cuers me faut , tant par ai jou juné » 
Dont dessendirent des cevax ens el pré , 
Si lor osterent les frains et les poitrés ; 
Dont paisent l’erbe tot contreval le pré . 
Hues s’asist et commence à plourer : 
Dix ! dist li enfes , il n’est ne pains ne blé ; 
Sainte Marie , et car nous secourés ! 
Je ne mengai , bien a trois jors pasé 
Que jou n’éusse mengié à . i . disner » 
Et dist Geriaumes : « Petit savés juner ; 
De ces racines mengiés à grant plenté : 
El ne mengai il a trente ans pasé . 
— Sire , dist Hues , je ne l’ai mie usé ; 
Si m’aït Dix , n’en poroie gouster » 
Entrues qu’il ont ensement devisé , 
Li petis hons vint par le gaut ramé , 
Et fu tous teus que ja dire m’orrés : 
Aussi biaus fu con solaus en esté , 
Et fu vestus d’un paile gironné 
A . xxx . bendes de fin or esmeré ; 
A fiex de soie ot laciés les costés . 
I . arc portoit dont bien savoit berser ; 
Le corde en fu de soie naturel , 
Et la sajete refu de grant cierté . 
Dix ne fist beste qui tant ait poosté , 
Se il le trait et il li vient à gré , 
Que ne le prenge tot à se volenté . 
Et ot au col . i . cor d’ivoire cler ; 
A bendes d’or estoit li cors bendés ; 
Fées le fissent en une ille de mer . 
Une en i ot qui donna . i . don tel : 
Qui le cor ot et tentir et sonner , 
S’il est malades , lues revient en santé ; 
Ja n’avera tant grande enfermeté . 
Et l’autre fée i donna mieus asés : 
Qui le cor ot , çou est la verités , 
S’il a famine , il est tous asasés , 
Et s’il a soif , il est tous abevrés . 
Et l’autre fée i donna miex asés : 
Qu’i n’est nus hons qui tant ait povretés , 
S’il ot le cor et tentir et sonner , 
K’au son del cor ne l’estuece canter . 
Le quarte fée le vaut mix asener , 
Quant li donna tel don que vous orrés : 
Que il n’a marce , ne païs , ne regné , 
Desc’au sec arbre ne si de là la mer . 
S’il velt le cor et tentir et sonner , 
Auberons l’ot à Monmur , sa cité . 
Li petis hons commença à corner , 
Et li . xiiii . commencent à canter . 
Hé Dix ! dist Hues , qui nous vient viseter ? 
Je ne senc faim ne nule povreté » 
Et dist Geriaumes : « C’est li nains boceré . 
Por Diu vous proi , sire , que n’i parlés , 
Se ne volés aveuc lui demorer » 
Et respont Hues : « Naïe , si m’aït Dés » 
Atant es vous le petit boceré . 
A haute vois commença à crier : 
Mi . xiiii . homme , ki par mon bos alés , 
Du roi du monde soiiés vous salué ; 
Je vous conjur de Dieu de maïsté , 
D’oile et de cresme , de bautesme et de sel , 
De kanque Dieu a fait et estoré , 
Vous conjur jou que vous me salués » 
Et li . xiiii . sont en fuies tourné . 
Li petis hom en fu moult aïrés ; 
D’un de ses dois a sour le cor hurté . 
Une tempeste commence et uns orés ; 
Qui dont véist et plovoir et venter , 
Arbres froisier et moult fort esclicer , 
Bestes fuïr , ne sevent ù aler , 
Et ces oisiaus parmi ce bos voler , 
Dix ne fist homme ne soit espoentés . 
Il n’orent mie demie lieue alé , 
Quant devant aus ont merveles miré , 
Qu’il encontrerent une riviere tel 
C’on i péust grant navie mener . 
Par foi , dist Hues , nous sommes atrapé ; 
Sainte Marie ! con je fui fos provés 
Quant ainc entrai dedens ce gaut ramé ! 
Or voi ge bien que ne puis escaper » 
Et dist Geriaumes : « Mar vous esmaïrés , 
Car tout a fait li fel nains bocerés » 
Li enfes Hues fu forment esmaiiés ; 
Dist à ses hommes : « Dessendons des destriers ; 
Je cuit , par foi , c’à mort sommes jugié . 
Sainte Marie ! con fui mal engignié 
Quant jou entrai dedens ce gaut foillié » 
Li compaignon resont moult esmaiié , 
Car il ne sevent comment seront baillié . 
Sire Geriaumes , moult bien le me disiés ; 
Quant ne vous cri , moult fui mal engignié » 
Dont regarderent d’autre part le gravier ; 
IIII . tors virent à crestiax batilliés , 
Et sor cascune avoit . i . grant clokier . 
N’alissiés mie le trait à . i . archier , 
Quant il ne virent ne vile ne clokier » 
Par foi , dist Hues , pour poi sui esmaiiés » 
Et dist Geriaumes , li genus et li viex : 
Ore a tout fait li fel nains erragiés , 
Mais ne vous puet plus grever , ce saciés ; 
Mais , par celui ki en crois fu dreciés , 
Je vous di bien aséur ne soiiés : 
Là revenra courant comme erragiés . 
Mais je vous pri , pour Dieu le droiturier , 
Que ja por lui ne soiiés esmaiet , 
Mais cevauciés et aséur soiés , 
Ne ja pour chose que il sace hucier , 
Vous proie tous que vous ne l’aresniés . 
— Certes , dist Hues , por noient doteriés ; 
Miex ameroie que il fu escorciés » 
Adont remontent sur les corans destriers ; 
Tot lor cemin en vont sans atargier . 
V . lieues oirent , moult furent esploitié , 
Mais forment furent li baron esmaié . 
Hues parole , li nobiles guerriers ; 
Dist à ses hommes , que n’i vaut delaier : 
Par foi , baron , Jhesu nous a aidiés , 
Quant de cel nain sommes si eslongié ; 
Dix le confonde que tant nos a coitié , 
Car onqes , puis que je fu bautisiés , 
N’oc tel paour , se me puist Dix edier » 
Nostre baron ne sont pas aresté , 
Ains sont errant sor les cevax monté , 
Car il estoient forment espoenté . 
Droit vers la mer se sont aceminé ; 
De la mervele ont entre aus moult parlé . 
Par foi , dist Hues , Dix nous a conforté , 
Quant du nain sonmes ensement escapé » 
Li viex Geriaumes en a dit son pensé : 
Sire , dist il , se me puist Dix sauver , 
Ja tost verrés revenir le maufé ; 
Moult sera tost devant vous atrotés » 
Entrues qu’il ont tout ensement parlé , 
Si comme il durent à . i . poncel paser , 
Li petis hom lor saut devant les nés . 
Hues le voit , moult en fu esfraés . 
Dix ! dist li enfes , revés ci le malfé » 
Auberons l’ot , fierement a parlé : 
Vasal , dist il , tu ne dis mie asés , 
Car , par celui qui en crois fu penés , 
Je ne fui onqes anemis ne maufés , 
Ains te di bien , se me puist Dix salver , 
Je sui . i . hom conme . i . autres carné . 
Encor vous vien de par Dieu conjurer , 
De canqu’il a et fait et estoré , 
D’oile et de cresme , de bautesme et de sel , 
Et del pooir que Jhesus m’a donné , 
Vous conjur jou qe vous me repondés . 
— Fuions , por Diu , dist Geriaumes li ber ; 
Il terroit plait à tos ciaus qui sont né » 
Adont s’en sont tout . xiiii . torné ; 
Lor cevaus ont et poins et galopé . 
Moult sovent sont arriere retorné ; 
Adès lor sanle qu’i lor soit au costé . 
Li petis hom est tous seus demorés ; 
Moult durement fu courciés et irés . 
Il prist son cor de blanc yvoire cler , 
Mist l’à se bouce , s’a tenti et sonné ; 
Et chil ne porent cevaucier ne errer , 
Ains les convint au son del cor canter . 
Et Auberons s’est forment dementé : 
Par foi , dist il , ce sont tout fol prové 
Qui ensement me cuident escaper ; 
Mais , par chelui qui en crois fu penés , 
Puisqu’il ne veulent noient à moi parler , 
Je lour ferai cierement comperer » 
Dont prist son cor de blanc yvoire cler ; 
Desor son arc en a . iii . cos frapés , 
Par mautalent s’est en haut escriés : 
Trestout mi homme , venés à moi parler » 
Après ce mot , vit par le gaut ramé 
Venir ses hommes , et tout furent armé , 
Bien . iiiicc . sor les cevax monté . 
Se li demandent : « Gentis sire , c’avés » 
Dist Auberons : « Aparmain le sarés ; 
Et nepourquant , se me puist Dix salver , 
Dolans en sui , quant le m’estuet conter . 
Mais il ne veulent par mon consel ouvrer , 
Si lor estuet cierement comperer . 
Par mon bos pasent . xiiii . baceler , 
Qui ne me degnent respondre n’aparler , 
Tant ne les sai de Jhesu saluer : 
Alés après et si les ochiés » 
Dont passe avant . i . chevaliers loés : 
Sire , por Dieu , prenge vous ent pité ! 
— Jou ne puis , certes , dist Auberons li ber , 
Car tant fol sont qu’il ne veulent parler » 
Dist Glorians , . i . chevaliers faés : 
Sire Auberons , s’il vous plaist , non ferés ; 
Nes faites mie ocire n’afoler , 
Ains vous dirai comment esploiterés : 
Se il vous plaist , encore après irés , 
Et une fois encor les salués ; 
S’il ne respondent à vostre volenté , 
Honnis soit chil ki en ara pité , 
Ains les irons ocire et decoper . 
Mais je vous di , si me puist Dix salver , 
Quant il vous voient si très tot retorner , 
Il en sont , certes , trestot espoenté . 
Mais faites çou que vos m’orrés conter : 
Alés après , et si les rapelés ; 
Et s’il vous plaist , se les aséurés » 
Dist Auberons : « Je ferai vostre sés » 
Et no baron cevaucent tout soué . 
Hues parla , s’a Geriaume apelé : 
Sire , dist il , se me puist Dix salver , 
Nous avons bien . xii . lieues alé ; 
Or sommes nous du nain aséuré ; 
Mais je vous di en fine loiauté , 
Ainc ne vi homme de si grande biauté . 
Dix ! comme est biaus , qui l’a bien regardé ! 
Dix ne fist homme de si grande biauté . 
Comme il set bien de Damedieu parler ! 
Se çou estoit Beugibus , li maufés , 
Sel devroit on respondre , en non Dé , 
Qu’ensi parlast de Dieu de maïsté . 
Et , par celui qui en crois fu penés , 
Tel forme d’omme que me puet il grever ? 
Cou m’est avis , par sainte carité , 
Que il n’ait mie plus de . v . ans pasé » 
Et dist Geriaumes : « Par le cors Damedé , 
Cis petis enfes ki vous a salué , 
Que vous avés enfanchon apelé , 
Nasqui ançois que Jhesu Cris fust nés » 
Et respont Hues : « Ne m’en caut , en non Dé . 
Je vous di bien , ne m’en saciés maugré , 
Que s’il revient , jel vorrai aparler » 
Entrues qu’il ont ensement devisé , 
XV . grans lieues avoient bien alé . 
Es Auberons qui les a escriés : 
Segnor , dist il , estes vous porpensé ? 
Encor vous vien ge de Jhesu saluer ; 
De cank’il a et fait et estoré , 
De sa vertu et de sa poosté , 
Et de tel poir qe Jhesus m’a donné , 
Vous conjur jou que vous me salués . 
Si m’aït Dix , moult estes fos provés 
Qui par mon bos cuidiés outre paser , 
S’ançois n’avés à me bouce parlé . 
Mais bien vous di , se me puist Dix salver , 
Nient plus c’uns bues poroit al ciel monter , 
Ne me poés par vreté escaper , 
Se n’est mes boins et bien ma volentés . 
Hé ! Hues sire , je te sai bien nommer , 
Et si sai bien là où tu dois aler , 
Et sai moult bien comment tu as ouvré . 
T’a[s] mort Karlot , qui fix Karlemaine ert , 
Et en bataille as Amauri tué , 
Et sour chou t’a Karles desireté , 
Et si t’estuet le mesaige porter 
Au roi Gaudise , outre la roge mer . 
Mais jou te di , en fine verité , 
Que sans mon cors n’i poras ja aler . 
Parole à moi , je te ferai bonté , 
Et t’aiderai ton mesaige à conter , 
Et l’amiral t’aiderai à tuer . 
Devant tes piés le te ferai ruer , 
Et t’aiderai , se me puist Dix salver , 
Que tu aras les blans gernons mellés , 
Et de sa geule . iiii . dens maseliers , 
Que tu déus à Karlon raporter . 
Ramenrai toi en France à sauveté , 
Et tous iciaus qe tu as à guier , 
Se nel perdés par vostre malvaisté . 
Je sai moult bien tu éusses parlé , 
Ne fust Geriaumes , cil viellars asotés . 
Parole , Hues , encor te ferai el : 
Tu ne mengas , il a . iii . jors pasé 
Que tu n’éusses mengié à . i . disner ; 
Je te donrai à mengier à plenté , 
De tel vïande con vauras deviser , 
Et de tel boire con vauras deviser . 
Ne ja si tost tu n’averas disné 
[bQue mes congiés] t’estra abandonné , 
Ne t’en estuet ne tant ne quant doter ; 
Trestout errant vous en lairai aler . 
— Sire , dist Hues , vous soiés bien trouvés » 
Dist Auberons : « Diex te puist honnorer ! 
Hues , biax frere , bien m’as hui salué ; 
Onqes salus ne fu , par verité , 
Mix remeris par Dieu de maïsté , 
Ne si très bien que cis ert , en non Dé . 
— Sire , dist Hues , dites vous verité ? 
Moult m’esmervel porcoi me porsievés » 
Dist Auberons : « Par Diu , vous le sarés : 
Je vous aim tant por vo grant loiauté 
Que plus vous aim c’omme de mere né . 
Tu ne sés mie quel homme t’as trové ; 
Tu le saras , gaires n’ert demoré . 
Jules Cesar me nori bien soué ; 
Morge li fée , qui tant ot de biauté , 
Che fu ma mere , si me puist Dix salver . 
De ces . ii . lui conçus et engerrés ; 
N’orent plus d’oirs en trestout lor aé . 
A ma naisence ot grant joie mené , 
Tous les barons manderent du rené ; 
Fées i vinrent ma mere revider . 
Une en i ot qui n’ot mie son gré , 
Si me donna tel don que vous véés , 
Que jou seroie petis nains bocerés ; 
Et jou si sui , s’en sui au cuer irés . 
Jou ne cruc puis que j’oi . iii . ans pasé . 
Quant ele vit qu’ensi m’ot atorné , 
A se parole me vaut puis amender ; 
Si me donna tel don que vous orrés , 
Que jou seroie li plus biaus hom carnés 
Qui onqes fust en après Damedé . 
Or sui iteus que vous ichi véés ; 
Autant sui biaus con solaus en esté . 
Et l’autre fée me donna mix asés : 
Jou sai de l’omme le cuer et le pensé , 
Et si sai dire comment il a ouvré , 
Et en après son peciet creminel . 
La tierce fée me donna mix asés , 
Por moi mix faire et por moi amender , 
Si me donna tel don qe vous orrés : 
Qu’il nen a marce , ne païs ne rené , 
Desc’au sec arbre , ne tant c’on puet aler , 
Se jou m’i veul souhaidier en non Dé , 
Que jou n’i soie tout à me volenté , 
Tout aussi tost con je l’ai devisé , 
A tant de gent con je veul demander . 
Et quant je veul . i . palais maçoner , 
A plusors canbres et à maint grant pilier , 
Jou l’ai tantost , ja mar le mesquerrés , 
Et tel mengier con je veul deviser , 
Et itel boire con je veul demander . 
Et si fui , certes , tot droit à Monmur nés ; 
Lonc est de chi , je vous di par vreté , 
IIIIcc . lieues i puet on bien conter : 
Plus tost i sui et venus et alés 
Que . i . chevaus n’ait arpent mesuré » 
Dist Auberons : « Je fui nés à Monmur , 
Une cité qui mon ancestre fu ; 
Plus tot i sui et alés et venus 
C’uns cevax n’ait . i . petit camp couru . 
Hues , biaus frere , tu soies bien venu ! 
Tu ne mengas bien a . iii . jors u plus , 
Mais t’en aras , se Damedix m’aiut . 
Veus tu mengier emmi ce pré herbu , 
U en grant sale u de pierre u de fust ? 
Car le me di , se t’ame ait ja salu . 
— Sire , dist Hues , par le vertu Jhesu , 
Sor vo voloir n’en estra plais tenus » 
Dist Auberons : « Tu as bien respondu » 
Dist Auberons : « Hues , or m’entendés : 
Encor n’ai mie , par Dieu , trestot conté 
Çou qe les fées me donnerent de gré . 
Le quarte fée fist forment à loer , 
Si me donna tel don que vous orrés : 
Il n’est oisiax ne beste ne sengler , 
Tant soit hautains ne de grant cruauté , 
Se jou le veul de ma main acener , 
C’à moi ne viene volentiers et de gré . 
Et aveuc çou me donna encore el : 
De paradis sai jou tous les secrés , 
Et oi les angles là sus u ciel canter ; 
Ne viellirai jamais en mon aé , 
Et ens la fin , quant je vaurai finer , 
Aveuques Dieu est mes sieges posés . 
— Sire , dist Hues , ce fait moult à loer ; 
Qui tel don a il le doit bien amer . 
— Huelins freres , dist Auberons li ber , 
Quant m’aparlas , tu fesis que senés , 
Tu en ouvras con bien endotrinés ; 
Car , par celui qui en crois fu penés , 
Mais tant boins jours ne te fu ajournés , 
Tu ne mengas , bien a . iii . jors pasé 
Que bien n’éusses mengié à . i . disner ; 
Ore en aras à molt grande plenté , 
De tel viande que vauras demander . 
— Hé ! Dix , dist Hues , ù seroit pains trovés » 
Dist Auberons : « Tu en aras asés . 
Mais or me di , desor ta loiauté , 
Vés tu mengier u en bos u em pré ? 
— Sire , dist Hues , se me puist Dix salver , 
Jou n’en ai cure , mais que j’aie disné » 
Auberons l’ot , un ris en a geté ; 
Dist à Huon : « Amis , or m’entendés : 
Couciés vous jus à tere , enmi ce pré , 
Vous et vostre homme c’avés ci amené ; 
C’ert de par Dieu tot çou que vous verrés » 
Dist Auberons : « Segnor , jus vous couciés » 
Et cil si fisent de gré et volentiers . 
Et Auberons commence à souhaidier . 
On n’alast mie le trait à . i . archier , 
Quant Auberons lor dist : « Sus vous dreciés » 
Et il si fisent , nus n’i est detriiés . 
Tot sont levé en estant sor lor piés : 
Devant aus virent . i . grant palais plenier ; 
Asés i ot et canbres et soliers . 
Rois Auberons fist forment à loer . 
Dist as barons : « Segnor , sus vous levés » 
Cil salent sus , si se sont esgardé : 
Devant aus virent . i . palais maçoné : 
Moult i ot canbres , et moult i ot piler ; 
Ce lour fu vis tous jors i ot esté . 
Li baron sont là deseure monté ; 
Les tables truevent et trestot apresté . 
A grans bacins qui estoient doré 
Lor aporterent li sergant à laver , 
Et puis se sont tout asis au disner . 
El faudestuef sist Auberons li ber ; 
Li pecoul furent de fin or esmeré , 
Li arc d’Amors i furent compasé . 
Fées le fisent en une ille de mer , 
Roi Alixandre le fisent presenter , 
Qui les tornois fist faire et estorer . 
Le roi Cesar le fist après donner ; 
Cil le laissa son fil par amisté . 
Li fausdestuef fu de tel disnité , 
S’il ciet en fu , il ne puet embraser ; 
Chil qui sus ert puet estre aséurés , 
Car ne puet estre por riens envenimés , 
Por nul venin ne puet estre grevés : 
Tantost le voit c’on li a aporté , 
Par le vertu du faudestuef doré . 
Li rois avoit . i . bliaut endossé , 
Qui tous estoit de soie naturel , 
Et à fiex d’or sont laciet li costé . 
Dalés lui sist Hues au cors mollé ; 
L’enfes menguë qui molt l’ot desiré . 
Et Auberons l’a molt fort regardé ; 
Devant lui taille , par moult grant amisté , 
Pain et vitaille que il devoit disner . 
Qui qe mengast , Geriaumes a ploré ; 
Voi le Auberons , forment l’en a pesé . 
Dist à Geriaume : « Mengiés et si bevés , 
Si m’aït Diex et la soie bonté ; 
Que ja si tost vous n’averés disné 
Que mes congiés ne vous sera donnés » 
Dont fu Geriaumes auques raséurés . 
Bien sont servi , ja mar le meskerrés ; 
Molt orent mes et viés vin et claré . 
Quant ont mengié et béu à plenté , 
Huelins a Auberon apielé : 
Sire , dist il , s’il vous venoit en gré , 
Nous en vauriens moult volentiers aler » 
Dist Auberons : « Hues , . i . poi estés ; 
Ançois vous veul de mes joiax donner » 
Gloriant a maintenant apelé : 
Frere , dist il , mon hanap m’aportés » 
Il le va querre , et puis li a livré , 
Et Auberons l’a à . ii . mains conbré . 
Hues , dist il , ce hanap esgardés : 
Le grant pooir que Jhesus m’a donné , 
(En faerie fai jou ma volenté) , 
Bien le poras maintenant esprover . 
Tu vois or bien che boin hanap doré , 
Qui est tous vuis , et ja sera conblés » 
De se main destre l’a trois fois enviré , 
Puis fist crois sus de Dieu de maïsté ; 
Lors devint plains de vin et de claré . 
Dist Auberons : « Hues , or m’entendés : 
T’as bien véu conment jou ai ouvré ; 
C’est de par Dieu que chis hanas est tés . 
Et s’est encore de si grant disnité 
Que , se tout chil qui sont de mere né 
Et tot li mort fusent resusité , 
Si fusent chi venu et asanblé , 
Si renderoit chis hanas vin asés , 
Aussi fait boire c’on vauroit deviser , 
Mais que preudom l’éust en poosté ; 
Car je te di , en fine loiauté , 
Nus n’i puet boire s’il n’est preudom par Dé , 
Et nes et purs et sans pecié mortel . 
Lues ke mauvais i veut se main jeter , 
A il perdu du hanap le bonté . 
Si m’aït Diex , li rois de maïsté , 
Se t’i pues boire , il te sera donné . 
— Sire , dist Hues , Dix vous en sace gré ; 
Mais je me douc que ne soie pas tés 
Que g’i péusse ne boire n’adeser . 
Ainc en ma vie ne vi tel poosté ; 
Mien ensient , vous savés encanter . 
Sire , dist Hues , envers moi entendés : 
Je vous di , certes , je me sui confesés 
A l’apostole de Romme la chité ; 
Repentans sui de mes peciés mortés , 
En tel maniere , se me puist Dix salver , 
Que ne hac homme qui soit de mere né » 
Dont pase avant li gentis baceler ; 
Le hanap prist , a . ii . mains l’a conbré , 
Mist l’à se bouce , car tous plains de vin ert , 
Puis en a but à moult très grant plenté . 
Quant Auberons a tout çou esgardé , 
Moult en fu liés , se le court acoler : 
Hues , biau frere , dist Auberons li ber , 
Si m’aït Dix , preudomme t’ai trové ; 
Or le te doins , en non de carité , 
Le boin hanap qui a tel disnité , 
En tel maniere que ja dire m’orrés : 
Que se tu gardes desour ta loiauté 
Que tu en veulles par mon consel ouvrer , 
Je t’aiderai loiaument , sans fauser ; 
Mais ja si tost mençoigne ne dirés 
Que ne pergiés du hanap le bonté 
Et de mon cors trestote l’amisté . 
— Sire , dist Hues , je m’en quit bien garder ; 
Se il vous plaist , or m’en laisiés aler » 
Dist Auberons : « Encore atenderés , 
Car j’ai çaiens . i . cor d’ivoire cler , 
Et por itant preudomme t’ai trové 
Et net et pur et sans pecié mortel , 
Le te donrai , si aie jou santé ; 
Ens t’aumosniere le pues moult bien porter . 
Et après çou jou te veul créanter 
Del grant pooir que Jhesus m’a donné 
En faerie ù je sui arestés : 
Tu ne seras en tant lontain rené 
Que se tu cornes ce cor d’ivoire cler , 
Que jou ne l’oie à Monmur , ma cité ; 
Et si te jur , desour ma loiauté , 
Que jou mes cors i serai aprestés , 
En me compaigne . cm . hommes armés , 
Car vers tous hommes t’aiderai à tenser . 
Mais une cose te veul je conmander , 
Si cier que t’as de m’amor desevrer , 
Et bien le saches en droite loiauté : 
Jou te deffenc , sour les membres coper , 
Que ja por nient n’aies le cor sonné ; 
Car , se le fais , se me puist Dix sauver , 
Se n’as besoing , tu te pues bien vanter 
Tu te verras en si grant povreté 
Qu’il n’est cors d’omme qu’il n’en presist pité . 
— Sire , dist Hues , je m’en quit bien garder ; 
Or m’en laissiés , se il vous plaist , aler » 
Dist Auberons : « Hues , vous en irés ; 
A Damediu soiiés vous commandés » 
Atant se lieve Hues et ses barnés . 
Li serjant ont le harnas atorné , 
Si s’aparellent durement de l’errer ; 
Sor les cevax sont li baron monté . 
Hues a pris le bon hanap d’or cler , 
Le cor d’ivoire n’a il pas oublié ; 
Isnelement l’a à son col posé , 
Et puis s’en sont tout . xiiii . torné . 
Rois Auberons a Huon acholé , 
Au departir a tenrement ploré . 
Hues le voit , forment l’en a pesé ; 
Il li demande : « Gentis sire , c’avés ? 
Mauvaise ciere faites au desevrer , 
Si ne sai , sire , porcoi tel duel menés » 
Dist Auberons : « Amis , vous le sarés : 
Foi que doi Diu , mon cuer o vous portés ; 
Alés à Dieu , je ne puis plus parler » 
Dont s’en tornerent li . xiiii . adobé . 
Hues cevauche parmi le gaut ramé , 
Tant qu’il ont bien . xv . lieues alé . 
Une riviere ont li baron trové 
U il n’avoit ne pasaige ne gué ; 
Adont se sont durement esfraé , 
Car il ne virent ù il puissent paser . 
Mais li mesaiges Auberon le faé 
Venoit après ; . i . baston ot porté , 
Tous estoit d’or et ot tel disnité 
Qu’il n’a riviere en ce siecle mortel , 
S’on en avoit desour l’iaue adesé , 
Que la riviere ne fendist en . ii . lés , 
En tel maniere que li cemin ferés 
Seroit si larges et si grans et si lés 
Que . iiicc . homme i poroient aler . 
Atant es vous le sergant apresté ; 
Onques ne vot à nos hommes parler , 
Ains pasa outre , s’est à l’aige arestés . 
Du baston d’or i a tel cop donné 
L’aige en fendi , li cemins i fu lés 
Que . cm . homme i péussent paser . 
Li faés hom est arriere torné . 
Hues le voit [bet tuit li adoubé] ; 
Moult s’esmervele de la diverseté . 
Dont s’aceminent et ont l’aige pasé . 
Quant furent outre , arriere ont regardé , 
Et voient l’aige par son canel aler 
Si con devant , ne cangiet ne mué . 
Par foi , dist Hues , nous sommes engané : 
Jou quit moult bien , se me puist Dix salver , 
Que ç’a tout fait Auberons li faé ; 
Et nonporquant , puisque sui escapés , 
Ne le douc mais le montance d’un dé » 
Ensi s’en vont no baron naturel 
Parmi le bos qui tant avoit duré ; 
Souvent parolent d’Auberon le faé , 
Car Huelins ne le puet oblier . 
Par devers destre a l’enfes regardé ; 
I . vregier voit , cele part est alés : 
Une fontaine i coroit molt soués . 
Li enfes Hues de noient n’atarga ; 
Son droit cemin durement cevauça . 
XV . lieuées avoient erré ja ; 
Tant ont erré c’un vregié trovent là . 
Ens u vregiet une fontaine i a ; 
Li enfes Hues maintenant i torna , 
Il et si homme , cascuns s’i aresta . 
Vitaille avoient , Auberons lor carça ; 
Les napes misent , li mengiers conmencha . 
Li bons hanas du vin asés livra . 
Par foi , dist Hues , Damedix moult m’ama 
Quant Auberons li miens cors aparla ; 
Biele aventure m’avint et encontra , 
Et en après che hanap me donna ; 
Bien sai de voir , certes , que il m’ama . 
Et puis q’en France mes cors venus sera , 
Cest bon hanap mes cors presentera , 
Cis las caitis à Karlon le donra ; 
S’il n’i puet boire , grant joie i avera . 
Las ! qe di jou ? con fol pensé chi a ! 
Encor ne sai que mes cors devenra . 
Mais , par celui qui le monde estora , 
Miex vaut cis dons que cis nains me donna 
Que . ii . cités des milleurs par delà . 
Mais ne puis croire les mos que me conta , 
Que se je corne , que tant de lonc m’orra ; 
Diex me maudie se ne l’asaie ja » 
Et dist Geriaumes : « Con fol pensé chi a ! 
Se vous cornés , li rois vous honnira ; 
Au departir bien le vous commanda . 
— Dehait , dist Hues , que por vous le lera » 
Il prent le cor , se tenti et sonna : 
Li vieus Geriaumes au son del cor canta , 
Et tout li autre , cascuns joie mena . 
Li vieus Geriaumes hautement s’escria : 
Corne , biaus niés , bien ait qui t’engerra » 
Et il si fist , durement s’esforça . 
Auberons l’ot qui par le bos ala ; 
Il jure Dieu qe il le secorra . 
Se c’est por nient , Hues le comperra . 
Hues corna le cor d’ivoire cler , 
Et li . xiiii . ont fait joie au corner . 
Li vieus Geriaumes commença à crier : 
Corne , cousin , Dix te vele sauver » 
Et Hues a et tenti et sonné 
Tant roidement et par si grant fierté 
Auberons l’ot , qui fu el gaut ramé . 
Hé Dix ! dist il , j’oi mon ami corner , 
L’omme en cest monde que je veul plus amer , 
Dix ! [bqu’est] li hom ki le cuide grever ? 
Je vorroie estre ù li cors a sonné 
A . cm . honmes , les haubers endosés ; 
Se mestiers est , plus en veul demander » 
Tantost i fu comme il l’ot devisé . 
Hues regarde tout contreval le pré , 
Voit les haubers qui vienent tot armé ; 
Tout devant vint Auberons au vis cler . 
Adont fu Hues durement esfraés ; 
Ses barons a li enfes apielé . 
Segnor , dist il , si me puist Dix salver , 
Or voi ge bien ne porons escaper ; 
Mien ensient , nous convient definer . 
— C’est à boin droit , dist Geriaumes li ber . 
— Taisiés , dist Hues , se me laissiés parler » 
Atant es vous Auberon le faé ; 
A haute vois conmença à crier : 
Hues , dist il , Dix te puist mal donner ! 
U sont les gens qui te veulent grever ? 
Com ore as tost mon commant trespasé ! 
— Sire , dist Hues , merchi , por l’amor Dé ! 
Je vous dirai comment jou ai ovré : 
Orains m’asis ichi emmi ce pré , 
Mengiet avoie et béu à plenté ; 
Moult bien avoie vo hanap esprové , 
Mais de vo cor ne soi la verité . 
Je nen osai en grant estres entrer , 
Se ne l’éusse par avant esprouvé ; 
Mais or sai bien que çou est verités . 
Gentis bons sire , merci , por l’amor Dé ! 
Vés chi m’espée ; le cief aie copé » 
Dist Auberons : « Sagement as parlé ; 
Si m’aït Dieus , tout te soit pardonné . 
— Sire , dist Hues , Diex vous en sace gré » 
Dist Auberons : « Hues , vous en irés 
En vostre voie ù vous devés aler , 
Si trouverés Tormont , une cité . 
Là est Macaires , . i . traïtres prouvés ; 
Il est tes oncles et fu en France nés , 
Frere ton pere , c’est fine verités : 
Guillaumes fu dedens France apelés . 
Il vaut le roi mordrir et estranler ; 
Por çou fu il del roiaume getés , 
Et puis ala au Sepucre outre mer , 
Puis renoia sainte crestiienté . 
Or croit Mahom , Tervagan le dervé ; 
Il ne prent homme , s’il est crestiienés , 
Que ne le face et pendre et traïner , 
U ens se cartre trebucher et verser . 
Et s’il te tient , jel sai par verité , 
Il te fera honnir et vergonder . 
Jou te deffenc , sor les membres coper , 
Que cele part ne soies ja tornés . 
— Sire , dist Hues , por noient en parlés , 
Que , par celui qui en crois fu penés , 
J’irai mon oncle véoir et visiter , 
S’il est si fais que vous chi devisés , 
Je li ferai an . ii . les iex voler . 
Se j’ai besoing , je sarai bien corner , 
Et je sai bien que vous me secourrés » 
Dist Auberons : « Tu as dit verité ; 
Mais or te veul sor tes iex conmander , 
Et si très chier con tu as m’amisté , 
Que tu ne cornes le cor d’ivoire cler 
Se tes cors n’est u plaiés u navrés ; 
Et se tu sonnes , se me puist Dix salver , 
Que se tu n’es em peril de tuer , 
Je te ferai grant martire endurer , 
S’après ton cors me fais por nient aler . 
— Sire , dist Hues , ja mar en douterés , 
[bNe corneroie pour l’or d’une cité] 
Se jou n’estoie u plaiés , u navrés , 
U de mon cors em peril de tuer » 
Dont prent congiet Hues li bacelers . 
Rois Auberons le prist à regarder ; 
De ses biaus iex commença à plorer . 
Sire , dist Hues , por Diu , et vous c’avés » 
Dist Auberons : « J’ai de toi grant pité , 
Car je te di en fine loiauté 
Qu’il n’est cors d’omme qui péust deviser 
Les grandes paines , Hues , que vous arés . 
— Sire , dist l’enfes , trop mal me prometés » 
Dist Auberons : « Encore pis asés 
Averas tu de mal à trespaser , 
Che t’avenra par te grant foleté . 
Vat ent à Dieu , je ne t’en dirai el » 
Atant s’en torne et Huelins remest . 
Quant li frans hom fu asés reposés , 
Il et si homme sont erroment monté ; 
Lor droit cemin se sont aceminé . 
De lor jornées ne vous ruis deviser ; 
Mais il ont tant esploité et erré 
K’à Tormont vinrent , droit à . i . avespré . 
Li bers Geriaumes se prent à regarder ; 
U voit Tormont , sel prent à aviser , 
U voit Huon , sel prent à apieler . 
Hé ! Hues sire , dist Geriaumes li ber , 
Si m’aït Diex , mal sommes arivé ; 
Vés ci Tormont qui devant nous apert : 
Se Dix n’en pense , nous sommes tout tué » 
Dist Huelins : « Or ne vous dementés , 
Car , se Diu plaist , nous n’i arons nul mel » 
A ces paroles , ne se sont aresté , 
Ains s’esploitierent , car près fu d’avesprer . 
Si con il durent ens en la vile entrer , 
I . serjant ont devant aus encontré , 
Et Huelins le prist à apieler . 
Amis , fait il , cil Dix te puist salver 
Qui de le mort nous vaut tous racater » 
Quant il les ot de Damedieu parler , 
A grant mervele les prist à resgarder , 
Et puis a dit as barons naturés : 
Segnor , fait il , qui m’avés salué 
De cel Segnor qui en crois fu penés , 
De celui misme soiiés vous salué . 
Mais , je vous proi , tot belement parlés ; 
S’on le savoit , et fuisiés avisés , 
On vous feroit tous les membres coper ; 
Mais je croi Dieu , le roi de maïsté , 
Et por le duc ne m’ose demoustrer . 
— Amis , dist Hues , se Dix te puist sauver , 
Et car me di , qui tient dont le chité » 
Cil li respont : « Sire , vous le sarés : 
Oedes a non , et fu crestiienés , 
Si renoia le roi de maïsté ; 
Ore est si fel et si desmesurés 
Qu’il ne tient homme , s’il croit en Damedé , 
Qu’il ne le face à martire livrer . 
Mais or me dites ù vous devés aler ? 
— Amis , dist Hues , certes , vous le sarés : 
Jou m’en vois , certes , droit à le roge mer ; 
Se [bme] voloie anuit mais osteler 
[bEn ceste vile , car nous sommes lassé] 
— Sire , fait il , por Dieu de maïsté , 
Je vous lo bien , certes , en loiauté , 
Que vous , biau sire , ens la vile n’entrés ; 
Car se li dus , par mon cief , vous i set , 
Il vous fera en se cartre ruer ; 
Encore en a . viixx . emprisonnés . 
Se vous volés par autre voie aler , 
Por le Signor , certes , en cui créés , 
Autre cemin vous sarai bien mener » 
Et dist Geriaumes : « Sire , car i alés » 
Dist Huelins : « Non ferai , en non Dé : 
Près est de vespre , solax doit esconser ; 
Il fait malvais boinne vile esquier » 
Dist li paien : « Vous dites verité , 
Et , pour l’amour de Dieu de maïsté , 
Vous vaurai jou mener à tel ostel 
U bien serés servi et ostelé : 
Çou est tout droit ciés le provost Hondré ; 
Cil croit en Dieu moult a lonc tans pasé . 
— Amis , dist Hues , Diex vous en sace gré » 
Adont entrerent ens la bone chité ; 
Ainc ne finerent , se vinrent à l’ostel . 
Deseur le pont , là troverent Hondré , 
Et Huelins l’a de Dieu salué . 
Quant le provos oï de Dieu parler , 
Moult s’esmervele , ce saciés par vreté . 
U voit Huon , se l’en a apielé : 
Frans hons , dist il , vous soiés bien trovés . 
Por l’amor Dieu , tot belement parlés , 
Que ne le sache li dus de la chité . 
S’il le savoit , vous seriés vergondé ; 
Mais se volés aveuc moi demorer , 
Por le Signor dont m’avés salué , 
Vous abandoins les biens de mon ostel , 
Les piaus de martre , les hermins engolés , 
Et pain , et car , et viés vin , et claré . 
Ja por . ii . ans . c . chevaliers garder , 
Ne me convient issir de mon ostel 
Por créature c’on veulle demander . 
— Sire , dist Hues , Diex vous en sace gré » 
Dont descendirent des cevax sejorné , 
Et li serjant ont li harnas ostés 
Jus des sommiers , puis les ont establés ; 
Fuerre et avaine lor donnerent asés . 
Et no baron , qui Jhesus puist sauver , 
Ens el palais le borjois sont entré . 
Bien les a fait li provos onnorer . 
Quant sont asis et furent reposé , 
Hues apiele Geriaume le barbé : 
Sire Geriaumes , or tost , se vous hastés ! 
Aval ces rues tot courant en alés , 
Et si faciés trestot partout crier 
Que s’il i a ne fol ne menestrel 
Ne lecéour qui n’aient çà loiier , 
Qu’il viegnent tot mangier à mon ostel ; 
Je lor donrai à moult grande plenté 
Et pain , et car , et viés vin , et claré , 
Trestout por nient et sans escot conter . 
Et puis tantost al boucerie alés , 
Toute le car me faites aporter , 
Tout le poison , le fres et le salé ; 
Nen broiiés ja , mais largement donnés » 
Et dist Geriaumes : « Tout à vo volenté . 
— Sire , dist l’ostes , s’il vous venoit à gré , 
En cest ostel a vitaille à plenté ; 
Ja vous ai jou trestot abandonné 
Kanqe jou ai de boine volenté . 
— Sire , dist Hues , tot che lasiés ester ; 
Je ne vous ruis ne tant ne quant coster , 
Car nous avons deniers à grant plenté . 
S’ai un hanap qui vaut une cité , 
Qui rendroit vin à tous ciaus qui sont né » 
Cele parole tint il à fauseté , 
Ne pot pas croire que ce fust verités ; 
Et neporquant ill i a moult pensé . 
Iluec fist Hues une grant foleté ; 
Car il a pris le cor d’ivoire cler 
K’en s’aumosniere avoit envolepé , 
Vint à son oste et se li a livré . 
Sire , dist Hues , s’il vous plaist , entendé : 
Desc’à demain cest cor me garderés ; 
Se mestier ai , vous le me renderés . 
— Voire , dist l’ostes , tout à vo volenté » 
Le cor saisi , ens l’escrin l’a posé . 
Puis fu . i . jour que Huelins li ber 
Ne le vosist por Loon la cité . 
Li viex Geriaumes ne se vot oublier : 
Sarrasinois savoit moult bien parler ; 
Sor son ceval est vistement montés , 
I . garçon prent , se li a fait crier , 
Aval les rues de la bonne cité , 
Que , s’il i a ne fol ni esgaré 
Ne lecéor ne jouene baceler , 
Se voist errant ciés le provost Hondré , 
Qui li donra à mengier à plenté , 
Trestout por nient et sans escot conter . 
Quant li ribaut nu et estrumelé 
Oent ces mos , s’ont grant joie mené ; 
Li uns à l’autre le va dire et conter . 
Qui dont véist pautoniers aroter , 
On n’éust mie demie lieue alé 
Qu’il en i ot . iiiicc . asanblés , 
Qui trestout veulent aveuc Huon soper . 
As bouciers vint Geriaumes li barbés ; 
Toute le car qe il i a trouvé , 
Et le poison , le fres et le salé , 
A fait trestot à son ostel porter ; 
Ainc n’i broia , sachiés par verité . 
Il s’en revint arriere à son ostel . 
Quant li mengiers fu pres et atornés , 
Les tables misent , s’asisent al souper . 
Les povres gens s’asisent de tos lés ; 
Hues les sert devant à lor souper , 
Il , et li ostes , et Geriaumes li ber . 
Hues tenoit le bon hanap d’or cler ; 
Il ne savoit tant metre ne verser 
Parmi les tables , por se gent abevrer , 
Que ses hanas ne fust plains et comblé ; 
Moult s’esmervele[nt] cil qui l’ont esgardé . 
Li senescaus Oedon le traïtel 
Vint au marcié por mangier acater ; 
Mais n’i a riens , ce saciés vous , trové 
Dont il péust son segnor conréer . 
Moult fu dolans li paiens desfaés ; 
Ciaus en apiele qui vendent le venel : 
Q’esse ? dist il , ont chi dïable esté , 
Qui le marcié ont issi desconbré » 
Et chil respondent : « Sire , vous le sarés : 
I . viellars hom , qui le poil a merlé , 
A ensement le marcié desconbré » 
Quant cil l’entent , le sens cuide derver : 
Quel part est il , dist li cuivers , alés » 
Et chil respondent : « Ciés le provost Hondré » 
Il s’en reva coureçous et irés ; 
Ens el palais est maintenant montés : 
U voit le duc , se l’en a apielé . 
Sire , fait il , mal estes arivés ; 
Ne sai quel gent nous ont trop mal mené , 
Car il ont si le marcié descombré , 
Que jou n’i ai créature trouvé , 
Et si sont droit ciés le provost Hondré . 
— Par foi , dist Oedes , il sont mal arivé . 
Par Mahomet qui je doi aourer , 
Je les irai maintenant revider . 
Avois ! escrie , alons nous adober , 
Et mon hauberc maintenant m’aportés » 
Et chil si fisent qui ne l’osent véer . 
Et il le prent , en son dos l’a jeté , 
Puis çainst l’espée au senestre costé . 
Et si baron furent tot apresté ; 
N’i a celui n’ait hauberc endossé . 
Or vous lairons ichi du traïtel , 
Si vous dirai de Huon au vis cler : 
Le povre gent servoit à lor souper , 
Il , et li ostes , et Geriaumes li ber . 
Dedens l’ostel dant Hondré le guerrier 
Fu Huelins cele nuit herbegiés ; 
Le povre gent servoit à lor mengier . 
Asés avoient et claré et vin viés , 
Car li hanas Huon o le vis fier 
Rent si fait boire que on veut souhaidier , 
Tant con preudons l’avera à baillier . 
Ens le maison mengoit . i . noveliers ; 
Al mix qu’il pot est levés sor ses piés , 
Hors de l’ostel s’est belement muciés . 
Il s’en vint droit ens el palais plenier , 
Oedon trova qui estoit haubregiés , 
Et li traïtres commença à hucier . 
Sire , fait il , faites pais , si m’oiés : 
Ciés vo provost menguë . i . chevalier ; 
Moult a de gent aveuc lui , ce saciés , 
Si ont asés et béu et mengié . 
Ensement sourt li vins à souhaidier 
Con la fontaine qui sort sos le gravier , 
Ne tant ne sevent ne oster ne puchier 
Que il le puisent nul point amenuisier . 
— Par foi , dist Oedes , merveles t’oi nonchier ; 
Si fais hanas m’averoit grant mestier . 
Par Mahomet , à cui je doi proier , 
Et jou l’irai maintenant asegier ; 
Il n’enmerront palefroi ne somier » 
Adont s’en torne ; Dix li doinst enconbrier ! 
Aveuc lui maine bien . xxx . chevaliers ; 
Desc’ à l’ostel Hondré n’est atargiés . 
Le porte trueve et le pont abaisié . 
Li frans provos le perçut tot premier ; 
Dist à Huon : « Mal avons esploitié : 
Vés chi le duc , ù vient moult corecié ; 
Vous serés là ochis et detrenciés , 
Vous et vostre homme , se Dix n’en prent pitié » 
Dist Huelins : « Or ne vous esmaiés ; 
Or me laisiés par devant lui plaidier » 
Droit à l’encontre vint Hues al vis fier ; 
A haute vois commença à huchier : 
Sire , dist Hues , en non Dieu bien vigniés ! 
— Vasal , dist Oedes , plus près ne m’aprociés . 
Crestiiens estes , et je sui . i . paiens ; 
Jou ne te puis amer ne tenir chier , 
Et , par Mahom à qui je doi proiier , 
Vous n’enmenrés palefroi ne sommier . 
— Sire , dist Hues , c’arés vous gaaignié , 
Se vous nous faites ocire et detrenchier ? 
Sire , dist Hues , moult grant tort en avés ; 
Por l’amor Dieu , et qe nous demandés ? 
— Vasal , dist Oedes , aparmain le sarés : 
Por seul itant que vous en Diu créés , 
Vous sera ja , certes , li ciés copés ; 
Ceval corant ne somier n’enmerés . 
Mais or me di , desor ta loiauté : 
Porcoi as chi tant de gent asanlé ? 
Moult par as ore de gent à ton soper . 
— Sire , dist Hues , certes , vous le sarés : 
Je m’en vois droit outre le roge mer ; 
Ces povres gens que vous ichi véés , 
En l’ounor Dieu lour donne à souper , 
Que il me laist à joie retorner » 
Et respont Oedes : « Mal esploitié avés , 
Car jamais jour nul autre ne verrés , 
Ains vous ferai tos les membres coper . 
— Sire , dist Hues , laisiés le plait ester , 
Et vous courés vistement desarmer , 
Par tel convent que ja dire m’orrés : 
Vous et vostre homme , alés vos mains laver ; 
Je vous donrai à mengier à plenté 
Et pain , et car , et viés vin , et claré , 
Et de poisson , de fres et de salé . 
Après mengier , faites le droit conter ; 
Qui tort ara , se le voist amender . 
A moi mal faire petit conquesterés ; 
Bien m’est avis , se fasiés loiautés , 
Que . i . petit me devriés deporter , 
Car on me dist tu fus crestiienés » 
Et respont Oedes : « Tu as moult bien parlé » 
Dist à ses hommes : « Alés vous desarmer . 
Alons mengier , puisqe l’avons trouvé , 
Aussi n’avons que mengier à l’ostel » 
Et cil respondent : « Moult avés bien parlé ; 
Nous le ferons volentiers et de gré » 
Isnelement ont les haubers ostés , 
As grans bacins orent lor mains lavé , 
As hautes tables sont asis au souper . 
Hues s’asit et Geriaumes li ber , 
Et li frans ostes et li autres barnés ; 
De l’autre part sist Oedes li dervés , 
Il et si homme , qui tout furent Escler . 
Et l’enfes Hues s’en est em piés levés ; 
Le bon mantel a de son col osté , 
Devant Oedon est erroment passé , 
Prent le hanap qui fu d’or esmeré : 
Sire , dist Hues , por Diu , ore esgardés : 
Cis hanas est tous vuis , bien le véés . 
— Vous dites voir , dist Oedes li dervés » 
Hues fait crois , ne s’i vaut arester ; 
Isnelement fu li hanas conblés . 
Erroment l’a son oncle presenté ; 
Lues qu’il le tint , li vins en est alés . 
Vasal , dist Oedes , vous m’avés encanté . 
— Non ai , dist Hues , ains fait vo mauvaisté ; 
Metés le jus , car vous n’en gousterés , 
Que de male eure fustes vous onqes nés . 
— Vasal , dist Oedes , malement m’aparlés , 
Et s’estes chi venus en ma chité ; 
Moult estes fols , par Mahomet mon dé ! 
Je vous poroie ocire et decoper ; 
Ne troveriés qui vous osast tenser . 
Mais or me dites , gardés ne me celés : 
Je vous conjur la vostre loiauté 
Que vous me dites [b la fine verité] 
De quele terre estes estrais et nés » 
Et respont Hues : « Sire , vous le sarés ; 
Ne degneroie car il vous fust celé . 
Droit à Bordiaus , par foi fu mes cors né . 
— Droit à Bourdele ! voire , si m’aït Dés , 
Qui fu tes peres , cil ki t’ot engerré ? 
— Par foi , dist Hues , ja ne vous ert celé : 
Sewins ot non , Diex li face pité , 
Car il est mors , bien a . vii . ans pasé » 
Oedes l’entent , si commenche à crier : 
Li fix mon frere , tu soiies bien trouvé ! 
Ba ! qe quereies aillors qu’en mon ostel ? 
Or me di , niés , et ù dois tu aler ? 
Dist Huelins : « Sire , vous le sarés : 
Je m’en vois droit outre le roge mer , 
Au roi Gaudise . i . mesaige conter , 
Se m’i envoie Karlemaines li ber , 
Por çou que j’ai Karlot , son fil , tué ; 
Si m’a tolue trestoute m’ireté 
En tel maniere , se me puist Dix salver , 
Que jamais jor n’en porai retorner , 
S’arai ançois à Gaudise parlé . 
— Biax niés , dist Oedes , par le cors saint Omer , 
Aussi fui jou fors de France getés , 
Si renoiai sainte crestiienté . 
Chi m’arestai et si fui mariés , 
Si ai grans teres , et castiax , et cités , 
De par ma feme que jou ai espousé . 
Or vous dirai comment esploiterés : 
Vous en venrés anuit à mon ostel , 
Desc’à demain que solaux ert levés , 
Que jou ferai de mes barons mander , 
Si vous ferai conduire à sauveté ; 
Car vous avés moult fors pas à paser . 
— Sire , dist Hues , Dix vous en sace gré ; 
Et jou irai puisque vous le volés » 
Et dist Geriaumes : « Vous en repentirés . 
— Che fera mon , dist li provos Hondré . 
Hues s’en torne qui n’i est arestés ; 
Tous ses avoirs fu à l’ostel portés . 
Li bons hanas n’i fu mie obliés ; 
Mais li cors est à l’ostel demorés 
Dont il devoit Auberon apeler . 
Avec son oncle a cele nuit esté , 
Car cele nuit ne li pot faire mel . 
Et l’endemain , quand solaus fu levés , 
Li enfes Hues s’est par matin levés ; 
Vint à son oncle por congié demander . 
Biax niés , dist Oedes , encore atenderés ; 
Je ferai ja de mes barons mander . 
— Sire , dist Hues , tout à vo volenté » 
Les tables misent , s’asisent au disner . 
Et li traïtres a Joifroi apelé , 
I . chevalier ki fu de France nés ; 
Quant s’en parti , lui l’ot amené , 
Et se li fist renoiier Damedé . 
Il l’apela con ja oïr porrés : 
Joifroi , dist il , envers moi entendés : 
Ens cele canbre tot maintenant alés , 
Et se me [bfaites] . viixx paien armer ; 
Le fil mon frere à mon mengier tués : 
S’il vous escape , m’amor perdue avés » 
Et chil respont : « Tout à vo volenté , 
Que jamais jour n’en pora retourner » 
Ens en la canbre est maintenant entré ; 
VIIxx . haubers a là dedens trovés . 
Quant il les vit , prist soi à porpenser : 
Hé ! las , dist il , caitis , maléurés ! 
Con plus fait on de grandes malvaistés , 
Tant convient plus rendre vers Damedé . 
Cis maus traïstres a moult le sens dervé ; 
C’est fiex son frere qu’il veut là jus tuer . 
Sewins ses peres me fist ja grant bonté 
A un tornoi là où je fui alés ; 
Se il ne fust , j’éusse esté tués . 
Puisqe li peres me fist tele amisté , 
Je le doi bien à son enfant mostrer : 
Diex me confonde se par moi i a mel ! 
Ains le ferai à Oedon comperer » 
Dont s’en torna , vers le cartre est alés . 
Or orrés ja comme il s’est porpensés . 
Va s’ent Joifrois que bien se porpensa ; 
Vint ens le cartre , [bviixx] François trova . 
Segnor , dist il , vers moi entendés çà : 
Hui en cest jour Jhesus vous aidera ; 
Se cuer avés , tous vous deliverra » 
Et chil respondent : « Par Dieu qui tout forma , 
Vo volenté cascuns de nous fera ; 
Desc’à le mort nus ne vous en faura , 
Se de çaiens poiemes issir ja » 
Joifrois l’oï , grant joie demena : 
Tot mon pensé , segnor , orrés vous ja : 
En cel palais . i . franc damoisel a 
Qui est de France , le païs natural , 
Droit de Bourdele , et Sewins l’engerra ; 
Oedes est ses oncles , si dist qu’il l’ocira . 
Mais , se Dieu plaist , li leres i faurra , 
Et benois soit qui de cuer m’aidera ; 
Vengiés vous bien des maus que fait vous a . 
Or verrai jou liqués mix le fera » 
Et chil respondent : « Ne vous esmaiés ja , 
Car tous li pires hui cest jor bons sera , 
Et sour paiens hardiement ferra » 
A icest mot , trestous les delivra , 
De le prison maintenant les jeta , 
Et ens le canbre avec lui les mena . 
VIIxx . haubers en . i . mont i trova . 
Il les apiele , se les araisonna : 
Segnor , fait il , or tost , n’arestés ja ! 
Que benois soit qui tost s’adoubera » 
Cascuns d’aus s’arme , que nus n’i demora : 
Vestent haubers , cascuns l’elme laça 
Et à costés les brans d’achier çaint a ; 
Ens el palais Joifrois les amena . 
Li baron furent fervestu et armé ; 
Joifrois les a ens el palais mené . 
Et Huelins a son oncle apielé : 
Sire , fait il , pour Dieu de maïsté , 
Quant ferés vous vo barnage mander ? 
— Vasal , dist Oedes , laisiés tot çou ester ; 
Par Mahomet ! vous ne m’apartenés , 
Et bien sachiés quant vous m’escaperés , 
De vos biax iex plus bel jor ne verrés . 
Avois ! escrie , mi chevalier , ferés ; 
S’il vous escape , à mort serés livré » 
Hues l’entent , si est en piés levés ; 
S’espée sache qu’il avoit au costé . 
Es vous Joifroi , aveuc lui son barné . 
Monjoie ! escrie à se vois haut et cler , 
Ferés baron , que Dix vous puist sauver , 
Sour cele gent que je ne puis amer » 
Et il si fisent que n’ont soing d’arester ; 
Ces Sarrasin detrencent les costés , 
Testes et bras leur ont fait decoper . 
Et quant voit Oedes que ne sont pas Escler , 
Saciés de voir ne li vint pas en gré ; 
En fuies torne que n’i ose arester . 
Hues le sieut , tout nu le branc letré ; 
Mais li traïtres lor est bien escapé : 
Par les fenestres est salis es fosés . 
Mal soit de l’eure le col n’a desnoé ! 
Et Joifrois est el palais demorés . 
Les Sarrasins ont trestous decopés , 
Que il n’en est . i . tous seus demorés ; 
Plus de . viixx . en getent es fosés . 
Quant le voit Ouedes , à poi n’est foursenés . 
Et no François sont el palais listé ; 
Les huis fremerent , si ont le pont levé , 
Et puis se sont connut et ravisé . 
Adont se sont baisiet et acolé , 
Grant joie mainne là dedens li barné ; 
Mais cele joie torna à povreté , 
Car li traïtres a fait . i . cor sonner . 
On n’éust mie demie lieue alé 
Quant il en ot . iiiicc . asanblé , 
Qui li demandent : « Gentis sires , c’avés ? 
— Segnor , dist Oedes , certes , vous le sarés : 
En mon palais sont François desfaé , 
Tolu le m’ont par lor grant poosté ; 
Faites moi tost mes engiens amener » 
Et chil si fisent , que ne l’osent véer . 
Les engiens ont en contremont levés , 
Et le palais asalent de tous lés ; 
Puis i ont tant et feru et jeté 
C’une des tours font à tere verser . 
Quant le voit Hues , li sans li est mué : 
Hé ! Dix , fait il , qui en crois fus pené , 
Serons nous donc çaiens si atravé ? 
Bien nous poons et prisier et vanter 
Que , se nous sommes tenu ne atrapé , 
Nous serons tous pendu et traïné » 
Et dist Geriaumes : « Hues , qe ne cornés ? 
De tout en tout nous as tu mal mené » 
A ices mos que je vous ai conté , 
Hes vous ù vient li boins provos Hondré . 
Vient à Oedon , et si l’a apielé : 
Sire , fait il , çou est grans foletés , 
Quant vo palais ensement abatés . 
C’est fix vo frere que laiens asalés . 
Faites le bien , s’il est vo volentés : 
Alés à lui et si li prametés , 
Et si li dites , en fine loiauté , 
Que , s’il vous rent vo grant palais listé , 
Vous l’en lairés aler à sauveté » 
Et respont Oedes : « Provos , car i alés » 
Dist Hondrés : « Sire , tout à vo volenté » 
Atant s’en torne li traïtres provés , 
Et dist en bas , qe ne fu escoutés : 
Par le Seigneur qui fait croistre le blé , 
Çou est Mahons , cui je doi aourer , 
Se jou les tiens , il seront traïné » 
Et li provos ne s’est mie oubliés ; 
Vint au palais tot droit sor les fosés , 
A haute vois conmencha à crier : 
Hé ! Hues sire , lasiés me à vous parler . 
— Dieus ! dist li enfes , qui nous vient revider ? 
— Che sui jou , sire , dist li provos Hondré . 
— Ostes , dist Hues , por Diu , que me dirés » 
Et chil respont : « Sire , vous le sarés : 
Je vous proi , sire , pour Dieu de maïsté , 
Que le palais à vo pooir gardés ; 
Car je vous di , se me puist Dix salver , 
Se li traïtres vous i puet atraper , 
Il vous fera tos les membres coper . 
— Ostes , dist Hues , por Diu de maïsté , 
Je vous proi , sire , par sainte carité , 
De moi vous prenge et manaie et pité , 
Car je sui mors , se vous chi me falés . 
I . cor d’ivoire vous oi jou commandé ; 
Se jou l’avoie , j’aroie tout trouvé . 
Vous verriés ja tant de gent aroter 
Tote empliroit ceste bonne cités . 
Hé ! gentis sires , et car me le rendés , 
U se chou non , à me fin sui alés . 
— Vés le chi , sire , dist li provos Hondrés . 
Il prent le cor de blanc yvoire cler , 
Qu’en s’aumosniere avoit envolepé ; 
Par son sergant li fist errant porter . 
Hues le prent , s’a grant joie mené , 
Met le à se bouce , errant l’éust corné , 
Quant li preudom Geriaumes a crié : 
Hues , biau sire , c’avés vous en pensé ? 
Si m’aït Diex , le roi de maïsté , 
Vostre coraige folement descouvrés ; 
Car bien savés , se vous n’estes dervés , 
Se cis provos pensast à mauvaisté , 
Quant de ton cors li desis le bonté , 
S’il fust traïtres et plains de fauseté , 
Oedon l’éust maintenant presenté , 
Si en fussons honni et vergondé . 
Por Diu , biau sire , vo coraige tenés , 
Car on ne set ù on se puist fier . 
Hues , biau sire , dist Geriaumes li ber , 
Por Dieu vous proi , le roi de maïsté , 
Ne sonnés mie cel cor d’ivoire cler ; 
Je ne vous voi ne plaiié ne navré » 
Hues l’entent , moult s’en est aïrés : 
Q’esse ? dist il , ore i soient maufé ? 
Atendrai tant qe je serai tués ? 
Je cornerai , qui k’en doie peser » 
Il prent le cor de blanc yvoire cler , 
Mist le à se bouce , s’a tenti et sonné 
Par tel vertu et par si grant fierté 
Que de le bouche en est li sans volés . 
Cil qui asalent au grant palais listé 
Au son del cor commencent à canter , 
Cil du palais commencent à baler . 
Et Hues corne , tant ne quant n’a cessé . 
Auberons l’ot à Monmur , sa chité : 
Dix ! dist li rois , j’oi mon ami corner , 
Le plus loial qui de mere soit né ; 
Par Jhesu Crist cui je doi aourer , 
Je l’aimme tant , por se grant loiauté , 
Qu’envers tous hommes le vaurai ge tenser , 
Or me souhaide ù li cors a sonné , 
En me compaigne . cm . hommes armé ; 
Se mestiers est , plus en veul demander » 
Tantost i fu comme il l’ot devisé ; 
Par faerie , par le Dieu volenté , 
A Tormont vint , la mirable cité . 
Toutes les rues emplisent de tos lés ; 
Most s’esmervelent Sarrasin et Escler 
D’ont tant de gent estoient asanlé . 
Et Auberons est el palais montés ; 
Hues le voit , sel courut acholer . 
Sire , dist il , vous soiés bien trouvés ! 
De Diu vous renc . vcc . mercis et grés 
Qu’en si lonc regne m’estes venus tenser » 
Dist Auberons : « C’est pour vostre amisté ; 
Ne vous faurai tant que puisse durer , 
Se vous gardés ensi vo loiauté . 
— Sire , dist Hues , Dix vous en sace gré » 
Et no baron vont parmi le cité ; 
Paiens detrencent les flans et les costés . 
Mais Auberons a fait . i . ban crier , 
Qui Dieu veut croire qu’il n’i ara nul mel . 
Quant li paien ont le ban escouté , 
Plus de . vc . s’en sont en fons levé . 
Prendent Oedon , le mauvais traïtel , 
Sus u palais l’ont li baron mené 
Devant Huon , se li ont présenté , 
Et se li rendent , volant tout le barné . 
Biax niés , dist Oedes , aiés de moi pité . 
— Par foi , dist Hues , Dix me puist craventer , 
Quant jamais homme après moi traïrés » 
Il trait l’espée qui li pent au costé , 
Le branc entoise par moult grande fierté , 
Le cief li a tot maintenant copé , 
Puis le pendi au mur de le chité ; 
Ore en a bien le païs aquité . 
Et Auberons a Huon apelé . 
Amis , fait il , envers moi entendés : 
Ore avés vous faite vo volenté , 
Je m’en revois ; à Jhesu demourés . 
Mais je vous di , ne le veul pas celer , 
Ne vous verrai jamais en mon aé , 
S’aras éu tant grande povreté 
Qu’il n’est corps d’omme qui le péust conter , 
Si t’avenra par te grant foleté » 
Quant Hues l’ot , si en fu esfraés . 
Sire , dist il , en non Diu , tort avés ; 
Dites , biau sire , çou qui vous vient à gré . 
Et je ferai toute vo volenté » 
Dist Auberons : « Ore as tu bien parlé . 
Hues , biau frere , por Diu , or m’esgardés , 
Or met à ouevre çou que m’oras conter , 
Si feras bien et t’en sarai boin gré . 
— Sire , dist Hues , pensés du devisser ; 
Pres sui de faire toute vo volenté » 
Dist Auberons : « Or le te veul conter : 
Je te deffenc , sour les iex à crever , 
Que vers Dunostre ne soies ja torné . 
C’est une tors qui siet devers la mer , 
Et si vous di , ja mar le mesquerrés , 
Jules Cesar , ki me nouri soué , 
« Si m’aït Dix , le fist faire et fremer ; 
En . xl . ans ne fut pas manouvrés . 
Onques si bele ne vit nus hom carnés : 
IIIcc . fenestres peut on laiens trover , 
XXV . cambres a ou palais listé ; 
Ains de plus rice n’oï nus hom parler . 
Et s’a . ii . hommes à l’entrer de l’ostel ; 
Tout sont de keuvre et fait et compasé , 
Si tient cascuns . i . flaiel acouplé , 
Tout sont de fer , moult font à redouter . 
Tout adès batent et y ver et esté , 
Et si vous di , par fine verité . 
Une aloete , que bien tost set voler , 
Ne poroit mie ens el palais voler 
Que ne fust morte ; ne poroit escaper . 
Et laiens maint . i . grans gaians dervés ; 
Orgilleus est par droit nom apelés . 
Il me toli et la tour et l’ostel , 
Et aveuc çou i . bon hauberc safré , 
Qui est plus blans que ne soit flors de pré . 
Ne poise pas . i . blanc pain buleté ; 
Qui l’averoit dedens son dos jeté 
Jamais par homme ne seroit entamés ; 
S’il ciet en eve , il ne puet affondrer , 
Et si n’est fus qui le puist enbraser . 
Hues , biaus frere , dist Auberons li ber , 
Jou te deffenc , sour les membres coper , 
Et si très chier con tu as m’amisté , 
Que cele part ne soies ja tournés ; 
Que se t’i vas , à mort seras livrés : 
Je te di bien n’en poras escaper . 
Pour chou te veul et deffendre et véer 
Que tu n’i voises ; tu seroies outrés . 
— Sire , dist Hues , por noient em parlés , 
Car , par le foi que je doi Damedé , 
Jou ne lairoie por vo grant disnité 
Que jou ne voise le gaiant visiter ; 
Car por çou vin ge de France le rené , 
Por aventures et enquerre et trover . 
Une m’en dites que je veul esprover , 
Et par cel Dieu cui je veul aourer , 
Je vous di bien , ja ne le quier celer , 
G’irai conquerre le blanc hauberc safré . 
S’il est si fais con vous le me loés , 
Mestier m’ara , jel sai de verité . 
Se j’ai besoing , je sarai bien corner , 
Et je sai bien que vous me secourés » 
Dist Auberons : « Non ferai , en non Dé . 
Hues , biau frere , ja ne vous i fiés ; 
Car , par celui ki en crois fu penés , 
Tu pues asés et tentir et sonner , 
Mais par moi n’eres secourus ne tensés . 
— Sire , dist Hues , vo ferés tout vo gré , 
Et je ferai çou que j’ai em pensé » 
Atant se sont anbedoi desevré , 
Et Hues est ens la chité remés . 
Rois Auberons de Huon departi , 
Si s’en rala arriere en son païs . 
Ens la chité est remés Huelins ; 
Les Sarrasins a fait tous convertir . 
Toute le terre que Oedes dut tenir , 
Donna son oste et Joifroi à tenir , 
Et se les fist tous segnours du païs . 
Puis fait son oirre aprester li mescins ; 
Or et argent ont à grant plenté pris , 
Il en torserent desc’à . xv . roncins . 
Et dont monterent , se sont au cemin mis ; 
Le congiet prisent as barons du païs , 
Puis les commandent à Dieu de paradis . 
Or s’en va Hues qui le cors ot vaillant . 
Ainc n’aresta l’enfes ne tant ne quant ; 
Toute jour oirre entre lui et sa gant 
Parmi le bos et les valées grans . 
[b Beste sauvaige et diversiteit tant] 
Troverent moult et derriere et devant . 
Tant vont li prince qui Jhesus soit edant 
Que l’avesprée les ala encauçant . 
Emmi . i . pré , là se sont arestant . 
Droit en cel pré , ù il sont demorant , 
De sauvecine estoit venue tant , 
Et cers et bises , qui le pré vont paisant . 
No chevalier , qui Jhesus soit edant , 
Trestoute nuit i furent coi taisant , 
Et li ceval vont de l’erbe paisant . 
Et quant ce vint à l’aube aparissant , 
Errant monterent , ne se vont atargant ; 
Droit vers la mer se vont aceminant . 
Tant ont alé que il vont aproçant 
Une lieuée le grant tor au gaiant , 
Que li boins rois , Auberons li vaillant , 
Li deffendi sor les membres perdant . 
Li solaus lieve , li jors vait esclairant ; 
N’alerent mie de tere longemant , 
Quant Hues vait devant lui esgardant , 
Le grant tour vit et le palais luisant . 
U voit ses hommes , se les vait apelant : 
Segnor , dist il , par Dieu onipotant , 
Moult par éumes . i . très povre ensient 
Quant nous géumes en ce pré verdoiant ; 
Car je voi là une tor haute et grant 
U nous fusons moult bien venu atans » 
Le vieus Geriaumes va le tour esgardant ; 
Tel paour a à poi qu’il n’ist du sans . 
A lui méisme se va moult dementant : 
Hé ! Diex , fait il , biax pere raemant , 
Hui en cest jor serons mis à tormant ; 
Je voi la tour c’Auberons li vaillant 
Nous deffendi si très escortremant » 
U voit Huon , se li dist simplemant : 
Hé ! Hues sire , dist Geriaumes li frans , 
Je vous di bien , et le sevent auquant , 
Faus est li hom qui croit consel d’enfant ; 
Souvent i est , à le fie , perdant . 
Hé ! biax dous sire , que ferons nous avant ? 
Si m’aït Dix , or nous va malemant , 
Car je vous di , si me soit Dix edant , 
Çou est Dunostre que vous alés véant ; 
Là dedens maint , par mon cief , li gaiant . 
Se trestout chil qui ore sont vivant , 
Et tout li mort fussent resusitant , 
Tout chil qui sont desous la tere entrant , 
Et chil ki sont par deseure en estant , 
Fussent ichi orendroit en presant , 
Et li cuivers éust ses garnemens , 
Nes douteroit le monte d’un besant . 
Hé ! gentis hom , n’estes vous sovenant , 
Quant vous partites d’Auberon li vaillant , 
Le bon preudomme qui vous parainme tant ? 
Moult est vaillans et de bon ensiant ; 
Deffendi vous , sor les membres perdant , 
Que vers Dunostre n’alissiés ja tournant , 
Por nule cose en cest siecle vivant . 
— Sire Geriaumes , dist Huelins li frans , 
Por l’amor Dieu , c’alés vous dementant ? 
Très puis cele eure de France fui tornant , 
Si m’aït Dix , n’aloie el querant 
Fors aventures , ce saciés vraiemant . 
Ne vous alés , biau sire , dementant , 
Que , par chelui qui espandi son sanc , 
G’irai là sus en cel palais luisant , 
Et , se je truis dedens le grant gaiant , 
Combatrai m’i à l’espée trençant . 
S’il n’est plus durs que piere d’aïmant , 
Jel porfendrai de mon acerin branc . 
Vous remanrés en ce pré verdoiant , 
Et se m’irés chi endroit atendant » 
Et dist Geriaumes : « Tout à vostre commant » 
Dont s’aparelle li damoisiax vaillant , 
Le hauberc vest , lace l’elme luisant , 
Et çainst l’espée à son senestre flanc . 
Le cor d’ivoire va à son col pendant ; 
Ne porta pas le bon hanap vaillant . 
Au departir va ses hommes baisant , 
Puis les commande à Dieu le roi poisant ; 
Au departir va tenrement plorant . 
Hues s’en torne , qui moult ot hardemant ; 
Droit vers Dunostre se va aceminant . 
Or le conduie Jhesus li raemant , 
Que , bien saciés , li mestiers en est grant ! 
Droit vers Dunostre l’enfes Hues s’en va ; 
Le cor d’ivoire aveuques lui porta . 
Trestout à pié li enfes s’en ala . 
Tant a erré et tant esploitié a 
Droit à l’entrée les . ii . hommes trova , 
Si c’Auberons le dist et devisa . 
Et ens lor mains cascuns . i . flaiel a ; 
Tout sont de fer , Hues les redouta . 
Yver n’esté nus d’aus ne s’aresta ; 
Ainc Damedix oisellon n’estora , 
Tant volast bien , qui el palais entrast , 
Qui ne fust mors , ja ne leur escapast . 
Li enfes Hues assés les esgarda , 
De Damedieu souvent les conjura ; 
Mais il ne cessent ne nus d’aus n’aresta . 
Quant le voit Hues , Damediu reclama , 
Et la pucele en cui il s’aonbra . 
Moult durement l’enfes s’esmervila 
Con faitement el palais enterra . 
Par devers destre Huelins regarda , 
I . bacin d’or à . i . piler trouva ; 
Cil qui l’i mist moult bien li ataka . 
Hues le voit , cele part en ala . 
Ore escoutés de coi se porpensa : 
Il traist l’epée dont Seuvins l’adoba ; 
Sour le bachin l’enfes . iii . cos frapa , 
Et li palais tenti et resonna . 
Li fieus Sewins , de Bordiax la cité , 
Sour le bacin qui fu d’or esmeré 
A fru . iii . cos par moult grande fierté . 
Une pucele ot u palais listé , 
Sebile ot non , moult par ot de biauté ; 
Si tost comme ot le bacin d’or sonner , 
A le fenestre s’en est venue ester , 
Et voit Huon qui veut laiens entrer . 
Nel connut mie , neporquant a ploré ; 
Arrier retorne , s’a grant duel demené . 
Hé ! Dix , dist ele , vrais rois de maïsté , 
Qui est cis hom que çaiens veut entrer ? 
Lase ! fait ele , se cis gaians le set , 
Il le vorra destruire et estranler . 
Se il estoient tel mil , tot aüné , 
Ses aroit il ochis et decopés . 
Hé las ! fait ele , je n’en sai la vreté , 
[b S’il est de France estrais ne engendrez] ; 
Encor l’irai . i . petit esgarder » 
Ele s’en va vers le grant huis ester ; 
D’une fenestre a hors son cief bouté , 
Les armes voit dont il est adoubés : 
Une crois d’or de grant nobilité ; 
III . en i ot , ce saciés par vreté , 
Dedens ses armes , moult ricement ouvré . 
Si tost qel voit , la pucele au vis cler 
Sot bien qu’il ert de France le rené . 
Hé las ! dist ele , voirement est il nés , 
De la tere [est que mes cuers doit] amer ; 
Or sui honnie se li gaians le set » 
Ele s’en torne , que n’i vaut plus ester . 
Droit à le canbre ù li Orgileus ert , 
[bOù] se dormoit , ja n’en puist il lever . 
Quant la [pucele] voit dormir le malfé , 
[bArrier retorne] , s’a forment sospiré ; 
[bErramment à le guicet] desfremé . 
La [bdamoiselle] le puestic desfrema ; 
Uns vens en ist qui l’engien jus jeta . 
Li hom qui batent furent fait à conpas ; 
[Si tost c’on l’ouvre , si lour falent li brac] 
Et l’enfes Hues el palais en entra ; 
Après la dame moult durement s’en va . 
Ele s’enfuit , que forment se hasta , 
En une cambre tout maintenant entra . 
Quant Hues vit c’a li ne parlera , 
Sachiés de voir moult forment l’en pesa . 
Quant or vit Hues c’à li ne pot parler , 
Le cuer en ot dolant et abosmé ; 
Esbahis fu qu’il ne sot ù tourner . 
Tant i ot canbres et soliers et degré 
Que l’enfes Hues ne sot en quel torner . 
Par le palais commença à waucrer , 
De l’une part commence à regarder , 
Voit . xiiii . hommes qui ont les ciés copés , 
U se gisoient par delés . i . piler . 
Quant l’enfes Hues les a bien avisés , 
Tout . i . à . i . les ala remuer ; 
Mal de celui qui puist à lui parler . 
Par foi , dist Hues , chi fait mal arester . 
Li vif déable m’ont fait çaiens entrer ; 
Or m’en irai , n’i veul plus arester » 
Vint au guicet , si cuida ens entrer ; 
Mais li engien sont amont relevé . 
Par foi , dist Hues , or sui jou atrapés ; 
Mien ensient , si me puist Dix salver , 
Mais ne porai de cest lieu escaper » 
Arriere torne , el palais est entrés . 
L’enfes escoute , s’ot la dame plorer ; 
Cele part vint ù il s’ot dementer , 
Ens en la canbre ù la damoiselle ert . 
Hues le voit , si le va saluer : 
Dame , fait il , Dix vous puist honorer ! 
Sariiez vous mon langage parler ? 
Ma douce amie , por Diu , et vous c’avés ? 
— Sire , fait ele , j’ai de vous grant pité ; 
Se cil s’evelle qui garde cest ostel , 
Si m’aïst Diex , à mort estes livrés . 
— Comment ! dist Hues , por Diu de maïsté , 
Savés vous donqes , dame , françois parler ? 
— Sire , dist elle oïl , si m’aït Dés . 
En France fu , certes , li miens cors nés , 
Et por çou ai ge de vo cors grant pité 
Que j’ai véu le crois que vous portés ; 
Por vostre amor ai moult le cuer iré . 
— Dame , dist Hues , por Diu , ne me celés 
En quele tere ne en con fait rené 
Fu vos gens cors conçus et engerés . 
— Certes , dist ele , sire , vous le sarés : 
Je fui voir née del borc de Saint Omer , 
Et si fui fille le conte Guinemer , 
Nieche Sewin , de Bordiax la cité » 
Quant l’entent Hues , si le qeurt acoler , 
III . fois le baise , par moult grant amisté , 
Ens le maisele , puis li a escrié : 
Dame , fait il , se me puist Dix salver , 
Ma cousine estes , je ne vous quier celer ; 
Car je vous di , sor ma crestiienté , 
Que je fui fiex Sewin le vis cler . 
Mais or me dites , por Diu de maïsté , 
Qui vous a , dame , chà dedens amené . 
— Sire , dist ele , certes , vous le sarés : 
Mes peres vint le Sepucre aorer ; 
Il m’amoit tant qu’il me mist en sa nef , 
O lui me vaut au Sepucre mener . 
Et quant nous fumes monté en haute mer , 
« . I . grant tempiés si acoilli no nef ; 
Tant nous mena li vens et li orés , 
Sous ceste tour , là nous fist aancrer . 
Cis grans gaians qui garde cest ostel , 
Quant il nous vit là desous ariver , 
Il descendi moult ricement monté ; 
Mon pere ocist et sa gent autretel , 
Puis m’amena en ce palais listé . 
Plus de . vii . ans , certes , i ai esté ; 
Ainc puis n’oï une mese canter . 
Mais or me dites , por Diu , et que querés ? 
— Dame , dist il , certes , vous le sarés : 
Je m’en vois , certes , outre la roge mer , 
Au roi Gaudise . i . mesage conter ; 
Se m’i envoie Karlemaines li ber , 
Mi homme sont là jus , emmi ce pré , 
Et je vinc çà por véoir cet ostel , 
Et por connoistre ce grant gaiant dervé . 
— Biax niés , dist ele , c’avés vous enpensé ! 
Se tel . vcc . con estes , en non Dé 
Estoient chi venu et asanlé , 
Mais que il fust fervestus et armé , 
Nes doutroit il . i . blanc pain buleté . 
Ralés vous ent , se il vous vient en gré , 
Et jou irai les engiens avaler . 
— Dame , dist Hues , por noient en parlés ; 
Foi que doi l’ame à mon pere porter , 
Le boin Sewin de Bourdiax la cité , 
Jou le verrai ains k’isse de l’ostel » 
Dist la pucele : « Biaus dous niés , non ferés , 
Car moi et vous en seriens vergondé . 
— Certes , dist Hues , por noient en parlés ; 
Car ne lairoie , por les menbres coper , 
Que jou ne voise le gaiant esgarder . 
— Voir , dist la bele , je sai par verité 
Que nous serons moi et vous vergondé ; 
Et nonporquant , se véoir le volés , 
Je vous dirai ù vous le troverés . 
Ens cele canbre , biaus dous niés , enterés : 
Ens le premiere troverés le vin cler ; 
Ens l’autre après vair et gris a asés , 
Et ens le tierce les . iiii . Dix verrés , 
Et ens le quarte l’Orgileus troverés , 
Là où se dort li grans gaians dervés , 
Qui ne fu onkes de cors d’onme engerrés . 
Gentieus hom sire , se dormant le trouvés , 
Tot en dormant le teste li copés ; 
Car , s’il s’esvelle , à mort estes livrés . 
Il revint ore de ce bos , de berser ; 
Ces . xiiii . hommes li vi gou aporter . 
Quant il a fain , et il se veut disner , 
Trois en menguë entre main et soper . 
— Par foi , dist Hues , por noient em parlés ; 
En haute court ne m’ert ja reprové 
Que jou le fiere se l’arai desfié » 
Atant s’en torne Hues li bacelers . 
L’escu au col , tient le branc entesé ; 
Ens le canbre entre , ains n’i vot arester , 
Et puis ens l’autre , ens la tierce est entré ; 
Iluec trova les . iiii . Dix dervé . 
Li enfes Hues les esgarda asés ; 
Cascuns des Dix ala . i . cop donner , 
Et ens le quarte a l’Orgileus trové . 
Là se dormoit li grans gaians dervés 
Deseure . i . lit qui bien ert acesmés . 
La keute fu d’un paile d’otre mer , 
Et li lincuel de soie bien ouvré . 
Li orilliers qu’il ot au cief posé 
Valoit . c . livres de deniers monaé ; 
La plume fu d’orioel d’outre mer , 
Plus soué flaire que baumes destenpré . 
Li kaalis faisoit moult à loer ; 
Li pecoul furent de fin or esmeré , 
Et les espondes d’ivoire tresjeté . 
As . iiii . bors du caalit doré 
A . iiii . oisiaus qui moult font à loer , 
Qui adès cantent et yver et esté ; 
Le jor li traient [bquant il doit ajorner] . 
Harpe ne gigle n’est tele à escouter ; 
Par ingremant i furent compassé . 
Là se dormoit li grans gaians dervés . 
Plaist vous oïr con fais fu li maufés ? 
XVII . piés avoit bien mesurés , 
Les bras ot gros et les puins bien quarrés , 
La teste ot gros et les iex enfosés ; 
Plus furent rouge que carbon enbrasé . 
Demi piet ot entre l’uel et le nés ; 
Si lais sergans ne fu onqes trovés . 
Tost mengeroit trois gastelés fourés . 
[bQuant le voit Hues , si l’a moult regardé] 
Puis dist après li vasaus bacelers : 
Hé ! sire Diex , dist Hues li menbrés , 
Car fust or chi Karlemaines li ber , 
Nus et descaus et s’espée à son lés , 
Si verroit ja ù je doi asanler ! 
Se c’estoit voirs , je sai par verité 
Encore encui seroie racordés . 
Sainte Marie ! conment porrai ouvrer ? 
Se il s’esvelle , je sui à mort livré ; 
Ne sai que faire , se me puist Dix salver » 
Segnor preudomme , certes , bien le véés , 
Près est de vespre , et je sui moult lassé : 
Or vous proi tous , si cier con vous m’avés , 
Ni Auberon , ne Huon le membré , 
Vous revenés demain , après disner , 
Et s’alons boire , car je l’ai désiré . 
Je ne puis , certes , mon coraige celer 
Que jou ne die çou que j’ai en pensé : 
Moult sui joians quant je voi avesprer , 
Car je desire que je m’en puise aler ; 
Si revenés demain , après disner . 
Et si vous proi cascuns m’ait aporté 
U pan de sa chemise une maille noué ; 
Car en ces poitevines a poi de largeté : 
Avers fu et escars qui les fit estorer , 
Ne qui ains les donna à cortois menestrel . 
Or vous redoi de Huelin parler , 
Qui fu au lit le gaiant d’outre mer . 
En son cuer pense conment pora ouvrer ; 
Ja nel ferra en jour de son aé , 
S’ert esvilliés ; ce seroit malvaisté . 
En haute cort me seroit reprové 
Se jou ne l’ai par devant desfié . 
Diex le set bien , li rois de maïsté ; 
Mais devant Dieu ne doit on mal penser , 
Et Damedix me puist hui craventer 
Se jou le fier , si l’arai desfié » 
A icest mot conmença à crier : 
Fiex à putain , villiés u vous dormés » 
Quant li gaians oï Huon parler , 
Si durement s’estendi li maufés 
Le caalit a fait tot jus verser . 
Il sailli sus , durement esfraés : 
Vasal , dist il , ki t’a chi amené ? 
Petit m’ama ki t’i laissa entrer . 
— Par foi ! dist Hues , puisque françois savés , 
Je vous dirai ki m’i a amené : 
Mes grans outrages et ma grans foletés » 
Dist li gaians : « Tu as dit verité ; 
Car , se je fusse fervestus et armés , 
De tés . vc . ne donnaisse . ii . dés ; 
Mais je sui nus , et tu es bien armés » 
Hues l’entent , si en est vergondés , 
Car il li sanble che seroit grand vieutés ; 
Ançois li a fierement escrié : 
Grans pautoniers , Dix te puist craventer ! 
Or fai dont tost , si te va aprester ; 
Car , par celui qui en crois fu penés , 
En haute cour ne m’ert ja reprové 
Que jou te fiere , si te seras armés » 
Dist Orgileus : « Tu as moult bien parlé » 
Il sailli sus aussi con forsenés , 
Si se courut erroment aprester . 
I . hauberc vest qui fu et grans et lés , 
XIIII . piés avoit bien mesurés ; 
Ens la largece pueent . iii . homme entrer . 
Une grant fauc a en ses puins conbré . 
Et Hues fu el palais retourné . 
Atant es vous le grant gaiant dervé ; 
A haute vois commença à crier : 
Vés me chi , frere , or sui ge bien armés . 
Mais or me di , desour ta loiauté , 
Et sour le loi qe tu as à garder , 
Que tu me dies qués hom t’a engerré ; 
Il fu preudom , jel sai de verité . 
Et si me di de quel tere t’es nés , 
Et qe tu quiers , et ù tu dois aler . 
Quant jou t’arai detrencié et tué , 
La teste ert mise sor ce pumel doré , 
De qui porrai à mes hommes vanter 
Qui me donnas congiet de moi armer ? 
Tu ne fus onqes de malvais engerré » 
Dist Huelins : « Ore es tu fos prouvés : 
Encor sui jou , Dieu merci , en santé 
Et tous entiers ; de ma mort vous vantés ! 
Et neporquant je vous dirai vreté : 
Se tu m’ocis , bien te poras vanter 
Que tu as mort . i . las , maléuré , 
Que li rois Karles a fait desireter ; 
Et si m’estuet aler outre la mer 
Au roi Gaudise . i . mesage conter . 
Droit à Bordele , certes , fu mes cors nés ; 
Huelins sui par droit nom apelés . 
Or t’ai ge dit le fine verité . 
Mais or te veul sor ta loi conjurer ; 
De quel tere es et de quel parenté ? 
De qui porai à mes hommes vanter 
Qui j’arai mort , ocis et decopé » 
Dist li gaians : « Ore as tu bien parlé . 
Se tu m’ocis , bien te poras vanter 
Que tu aras l’Orgileus conquesté , 
Le grant gaiant qui maint deseur la mer . 
J’ai . xv . freres dont je sui li maisnés ; 
Il n’a paiien , Sarrasin ne Escler , 
Desc’ au sec arbre ne tant c’on puet aler , 
Qui ne me doive . iiii . deniers d’or cler . 
Jou encaçai Gaudise l’amiré , 
C’est l’amiraus là où tu dois aler , 
Se li toli tés . xiiii . chités 
Ens la plus povre ot . xm . adobés . 
Il est mes hom tous liges racatés , 
Si me donna . i . bon anel d’or cler , 
En droit servaige , de son cief racaté . 
Et s’encaçai Auberon le faé ; 
S’encanterie ne canque ses cors set 
Ne me pot onqes ne tant ne quant grever . 
Je li toli , par mon cief , cest ostel , 
Et aveuc çou . i . bon hauberc safré . 
Il n’est nus hom qui de mere soit né , 
Se il pooit ens le kavece entrer , 
Qui ja par armes péust estre matés ; 
Mais il n’est mie à tous abandonnés : 
Ce dist la letre qui est ens el coler 
Que nus ne puet le hauberc endosser , 
S’il n’est preudons et sans pecié mortel , 
Et nés et purs con s’il fust noviax nés . 
Et se la mere qui l’averoit porté 
Avoir à homme en sa vie pensé , 
Fors c’a celui qui l’aroit espousé , 
Lors ne poroit ens el hauberc entrer . 
Et por che di ge li hons n’est mie nés 
Qui le péust , par mon cief , endosser . 
Li haubers est de si grant disnité 
Que cil qui l’a dedens son dos jeté , 
S’il ciet en eu , il ne puet esfondrer , 
S’il ciet ens fu , il ne puet enbraser . 
Car , par Mahom , je le n’ai esprové , 
Tu me donnas congié de moi armer , 
Et je te doins congié de l’esprouver » 
Il s’en courut là où li haubers ert ; 
Tantost l’a pris qu’il n’i a aresté : 
Moult fu legiers , je vous di par vreté . 
Arrier retorne , si commence à crier : 
Vés le chi , frere , par Mahomet , mon Dé , 
Ne poise pas . i . blanc pain buleté ; 
Tu le pues bien , se toi plaist , endosser : 
Par Mahomet , tu n’i aras nul mel » 
Et respont Hues : « Tout à vo volenté » 
Le hauberc prent k’il li a aporté , 
De l’une part se traist lés . i . piler ; 
Dieu commença forment à reclamer 
Que il li doinst le hauberc endosser . 
Il deslaça le vert elme gesmé , 
Et puis desçaint le branc d’achier letré , 
L’hauberc osta k’il avoit endossé , 
Puis prent celui c’on li ot aporté . 
Le pan devant laissa aval couler , 
Chelui derriere a contremont levé ; 
Ens la caveche li est Hues entrés , 
Qu’il ne li fu ne trop lons ne trop lés . 
Puis relaça le vert elme jesmé , 
Ens en son puing tint le bon branc letré . 
Dist li paiens : « Ore es tu bien armés . 
Ne cuidai pas qe tu fuses ités 
Q’ens la caveche li péusses entrer ; 
Or le me rent , si feras moult ke ber . 
— Tais toi , dist Hues , Diex te puist craventer ! 
Je nel rendroie por . xiiii . cités . 
Com par ies ore laidement figurés ; 
Cil te maudie qui en crois fu penés ! 
Tu ne fus onkes de chors d’onme engerrés » 
Dist li gaians : « Tu as dit verité , 
Ains m’engerra Beugibus li maufés . 
Dame Murgale me porta en ses lés ; 
Dedens infer n’a diable ne maufé 
Que il ne soit de mon grant parenté . 
Se me veus rendre mon bon hauberc safré , 
Je t’en lairai tout par amours aler , 
Et s’averas mon bon anel d’or cler 
Que me donna Gaudise l’amirés . 
Vés le chi , frere , en mon doit l’ai bouté . 
Au doit manet m’est il petis asés ; 
Bien i poras trestout ton brac bouter . 
Mestier t’ara au mesaige conter , 
Car , par Mahom , t’as fort pas à paser ; 
Car je te di , en fine loiauté , 
Quant tu seras outre la roge mer , 
Tu enterras ens la bone chité ; 
Ains que tu viegnes au grant palais listé , 
IIII . portiers , par mon cief , troverés : 
Moult sont felon , je te di par vreté . 
Et après chou , trouverés encore el : 
IIII . grans pons qui tous seront levé ; 
Si te di bien , saces par verité 
K’à cascun pont a . ii . portiers armé . 
Se tu lour dis que t’es de France nés , 
Isnelement aras le poing copé ; 
A l’autre après , l’autre poing perderés , 
Et au tierc pont l’un de vos piés lairés . 
Quant tu seras ensement atornés , 
Tout li portier te prendront à tos lés , 
Si te portront par devant l’amiré , 
Et l’amiraus fera ton cief coper . 
Et se tu veus de tout çou escaper , 
Si me ren tost le bon hauberc safré ; 
Je te donrai mon bon anel doré : 
Adont poras séurement aler 
Par le palais tout à ta volenté . 
Se tu avoies . vcc . hommes tués , 
E l’amiral si feru sor le nés 
Que li clers sans fust à tere volés , 
Se tu li mostres cest bon anel doré , 
N’averas garde pour honme ki soit nés , 
Car il me crient ; ne m’oseroit irer . 
Quant j’ai mestier de . m . honmes armés , 
U de . vcc , u d’argent , u d’or cler , 
Jeu pren l’anel que jou te veul donner , 
Se li envoie par . i . de mes privés . 
Se jou mandoie . cm . hommes armés , 
Ne l’oseroit desdire ne vaer , 
Ains m’amerroit canqu’il poroit mander » 
Dist Huelins : « Laisiés vo deviser , 
Car , par celui qui en crois fu penés , 
Ja li haubers n’ert de mon dos ostés , 
Si t’arai mort , ochis et afolé ; 
J’arai l’anel , vous en aiés maugré » 
Quant l’Orgilleus a ches mos eschoutés . 
Et ke il voit Hues l’a ramprosné , 
Tel duel en a à poi n’est forsenés , 
Huon apele , se li a demandé : 
Vasal , dist il , dont nen feras tu el ? 
— Non voir , dist Hues , pour nul honme carnel ; 
Se tu es grans , je sui bien adoubés , 
Puisque jou ai le bon hauberc safré , 
Et en mon puing le bon branc aceré . 
Je ne te douc . i . denier monnaé , 
Ains te desfi de Dieu de maïsté » 
Dist li gaians : « Et je toi autretel ; 
Ja n’averas vers mon cors poosté 
Ne te porfende desc’ au neu del baudrier » 
Il tint le fauc , contremont l’a levé , 
Après Huon l’a fierement jeté . 
Li bers guencist , por çou qu’il l’a douté , 
Si qu’il ne l’a touciet ne adesé . 
Li cos pase outre , et consieut . i . piler ; 
Par tel aïr a l’Orgilleus rué , 
Que el piler a . iiii . piés entré ; 
Cil le resace qui moult ot de fierté . 
Et l’enfes Hues l’a durement hasté ; 
Ains qu’il péust son cop amont lever , 
L’a si bien Hues du branc d’achier frapé 
Desous les coutes li a les bras copés . 
En tel maniere l’a tant bien asené 
Que li doi puing sont à le fauc remés . 
Quant le senti li gaians , li maufés , 
I . brait jeta orgileus et cruel . 
Sebile l’ot , cele part a tourné ; 
A ses . ii . mains avoit pris . i . tinel . 
Cele part vint ù ot oï crier , 
L’Orgileus a en sa voie encontré , 
Qui s’enfuioit por sa vie sauver ; 
Mais la pucele a le levier levé , 
Entre les ganbes le bouta le malfé . 
Li pautonniers est parmi acopés ; 
Ens el palais caï tous enversés . 
Et Hues est sour se pance montés , 
XIIII . cos le feri du branc cler , 
Et au quinsime li a le cief copé ; 
Dont en ot bien le païs delivré . 
Quant il li ot le haterel copé , 
Sa boine espée a el fuere boté . 
Puis s’abaissa li vasaus bacelers , 
Le teste a prise du grandisme malfé , 
Pendre le vait al bon mur maçonné ; 
Mais il nel pot de la tere lever , 
Tout coi le laisse , vers le cors est tornés , 
Car il encore le cuidoit remuer ; 
Mais n’ot pooir qu’il le fesist tranler . 
Moult s’esmervele , si a un ris jeté : 
Hé ! Dix , dist il , vrais rois de maïsté , 
Par tel convent le m’avés fait tuer 
Que jou irai le Sepucre aourer . 
C’or fust il ore à Paris le chité , 
A Karlemaine qui est rois couronnés ! 
Par tel maniere Karlemaines li ber 
Séust de voir je l’éusse tué » 
A ces paroles , est d’ilueqes torné ; 
Vint as fenestres du grant palais listé , 
Ses hommes vit qui estoient es prés . 
U k’il les vit , se les a escriés : 
Baron , dist il , or tost , amont venés . 
Bien i poés séurement entrer ; 
J’ai le pasaige et la tour aquité , 
Car j’ai le maistre à m’espée tué 
Qui le gardoit et yver et esté . 
Or l’ai jou mort , si le doins al malfé » 
Quant chil l’entendent , s’ont grant joie mené ; 
Dont sont alé à l’entrer de l’ostel . 
Et la pucele corut l’uis desfremer , 
Et a l’engien maintenant jus jeté 
U li doi homme estoient conpassé 
Qui toudis batent de flaiaus acoplés . 
Li baron sont là deseure monté , 
Voient Huon , forment l’ont acolé , 
Puis li demandent comment il a ouvré . 
Signor , dist Hues , moult bien , le merci Dé . 
Venés , por Dieu , véoir et esgarder 
Que jou trouvai qui gardoit la freté » 
Lors les emmaine là ù li gaians ert . 
Quant il le voient , se l’ont moult esgardé , 
Moult s’esmervelent de Huon au vis cler , 
Comment il pot tel homme conquester . 
Geriaumes a Huelins apielé : 
Sire , dist il , pour Diu de maïsté , 
Qui est la dame qe chi avés trouvé ? 
— Baron , dist Hues , pour Dieu , vous le sarés : 
Ele fu née el borc de Saint Omer , 
Et si fu fille au conte Guinemer . 
Ele et ses peres vinrent outre la mer 
Por le Sepucre véoir et esgarder . 
I . grans tempés les acoilli en mer ; 
Sous ceste tour les convint aancrer . 
Cis grans gaians que jou ai ci tué 
Ocist son pere et sa gent otretel , 
Puis amena la dame en cest ostel » 
Quant il l’entendent , se le vont acoler . 
Cele nuit ont grant joie demené ; 
A mengier orent et à boire à plenté , 
Car ens la tor en troverent asés . 
Grant joie mainnent ensanble li barnés , 
Mais cele joie torna en povreté . 
A l’endemain , quant il fu ajourné , 
Li enfes Hues s’est par matin levés ; 
Ses hommes a maintenant apelés . 
Baron , dist il , or m’en convient aler ; 
Jou m’en irai , et vous chi remanrés , 
Se il vous plaist ; et se m’i atendés 
Une quinsaine , por Diu , se tant m’amés . 
S’en . xv . jour çaiens ne me ravés , 
Alés en Franche , Karlon me salués , 
Et se li dites comment je sui menés » 
Et chil respondent : « Hues , ore entendés : 
Por le quinsaine qe vous nous demandés , 
I . an tout plain serons en cest ostel ; 
Atendrons vous et l’iver et l’esté . 
— Baron , dist Hues , Dix vous en sache gré » 
Dont s’aparelle Hues li bacelers : 
Le hauberc vest , lace l’elme jesmé , 
Puis çainst l’espée au senestre costé ; 
A son col pent le cor d’ivoire cler , 
Et ens son sain a le hanap bouté . 
Il prist l’anel du grant gaiant dervé ; 
Ens en son brac l’a maintenant boté . 
Puis vait ses hommes . i . à . i . acholer ; 
Moult lor pria de la dame garder . 
Au departir i a grant duel mené ; 
Hues les a à Jesu conmandé . 
Du palais ist , s’avale les degrés ; 
Droit vers le mer a son cemin torné . 
Dix ! que la dame a grant duel demené ! 
Li viex Geriaumes aveuc l’autre barné 
Ensanble sont as fenestres monté 
Por Huelin véoir et esgarder 
Dix ! comme il l’ont bonnement regreté ! 
Et Huelin est venus à la mer , 
Qu’ele couroit asés près de l’ostel . 
Es vous Huon sor le rive aresté ; 
Mais il n’i trove ne pasaige ne gué , 
Plance ne pont , ne barge ne grant nef 
Par ù li ber péust outre paser . 
Par dedens l’eve a s’espée bouté , 
Mais il n’i a fons ne rive trouvé . 
Par Dieu , dist Hues , ci a malvais ester , 
Et jou ne m’ose en cel hauberc fier ; 
Car se g’i entre , je doute l’afondrer , 
Si noierai , jel sai par verité . 
Sainte Marie , et car me secourés » 
Adont s’asist Hues moult abosmés ; 
Desus la rive commença à plorer . 
Entrues qu’il est ensement demenés , 
Si a son cief devers destre torné ; 
Voit une beste venir devers la mer , 
Qui plus tost noe que saumons ens la mer . 
En guise estoit d’un luiton figurés ; 
Devant Huon se jeté enmi le pré , 
Et puis s’escoust , le pel a jus geté : 
Li plus biax hom est iluec demorés 
Que on péust véoir ne esgarder . 
Li enfes Hues en fu tous esfraés . 
Li enfes Hues esgarda le luiton , 
Moult le vit bel et de gente façon ; 
Il l’apiela bielement , sans tençon : 
Amis , dist Hues , por Diu et por son non , 
De quel tere estes , et de quel region ? 
Apartiens tu Pilate ne Noiron ? 
Jou te vi ore venir à tel randon 
Parmi la mer , noant comme luiton , 
Et or te voi de si bele façon ! 
Ne me fai mal , por Diu et por son non ; 
Je quit tu es de la gent Auberon » 
Et chil respont une bele raison : 
Je sai moult bien c’on t’apiele Huon , 
Fieus fus Sewin à la clere façon ; 
Ne tesmaiier , gentis fiex à baron , 
Ne te ferai , par mon cief , se bien non . 
A toi m’envoie . i . rois de grant renon ; 
Foi que doi Dieu , c’est li rois Auberon . 
— Comment ! dist Hues , ne sai mie ton non . 
— Si le saras , j’ai à non Malabron , 
De le maisnie sui au roi Auberon ; 
Si m’aït Dix , je sui ses liges hon . 
Si me donna li miens sires tés don 
Que jou seroie . xxx . ans en mer luiton . 
— Amis , biax frere , dist Huelins li ber , 
Por l’amor Diu qui tout a à sauver , 
M’oserai jou en ton gent cors fier » 
Dist Malebruns : « Ne te convient doter ; 
Porterai toi outre la rouge mer 
Bien loiaument et sans nul point fauser , 
En tel maniere , se me puist Dix salver , 
N’i moilleras ne cauce ne soller . 
Mais or fai tost et soies apresté , 
Car je m’en vois ens en ma pel entrer . 
Deseur ma crupe te convenra monter ; 
Saine toi bien , ne poras mescaver 
Que li vrais Dieus nous maint à sauveté » 
Cil Malabruns est en sa pel entrés ; 
Deseur le crupe li est Hues montés , 
Et Malebruns rest salis ens la mer . 
Ne vous sai dire combien mist al paser , 
Mais il n’a chi varlet ne baceler 
Qui péust mie demie lieue aler . 
Quant Malabruns ot pasée la mer . 
De l’autre part a Huon aporté ; 
Il le mist jus devant lui ens u pré , 
Et puis l’en a docement apelé . 
Dist Malebruns : « Hues , or m’entendés : 
Si m’aït Dix , mar te vi onqes né , 
Car je te di , en fine loiauté , 
Qu’il n’est cors d’omme qui péust deviser , 
Orelle oïr ne nus cuers porpenser , 
Les grans dolors que t’as à trespaser . 
Et jou méismes serai por toi grevés , 
Qu’il m’estevra ma penance dobler : 
XXXVIII . ans serai luitons en mer . 
Aveuc les trente que jou i doi ester ; 
Por toi aidier souferai paine asés . 
Or te dirai comment tu dois ouvrer : 
Vés chi la vile là ù tu dois entrer . 
Tu sés moult bien que on t’a commandé ; 
Tien bien ton cuer et bien ta loiauté , 
Que ja si tost mençoigne ne dirés 
Que tu ne perges d’Auberon l’amisté . 
Or va à Dieu , je ne te puis dire el » 
Il joint ses piés , se resaut ens la mer , 
Et l’enfes Hues est tous seus demorés . 
A Damedieu a son cors commandé , 
Dès or s’en va vers la bone chité . 
A une feste saint Jehan , en esté , 
Tenoit sa cort Gaudise l’amiré ; 
Il n’est nus hom qui puist la gent nombrer . 
Hues s’en vait vers le palais listé ; 
M . paiens trove qui viennent d’oiseler , 
Et autres . m . qui i doivent aler . 
Mil en trova qui ferent les cevaus , 
Et autres . m . qui traient es travaus . 
M . en trova qui juent as escas , 
Et autres . m . qui del ju furent mas . 
M . en trova , saciés à ensiant , 
Qui as puceles juent à lor talant , 
El autres . m . qui del vin sont bevant . 
M . en trouva qui el palais s’en vont , 
Et autres . m . qui repairié en sont . 
Tout chil millier esgarderent Huon . 
Par les paiens dont il vit tel plenté 
A il l’anel en son brac oublié ; 
Outre s’en pase que n’i vot arester . 
Emmi la voie avoit . i . pin planté , 
Qui fu asis sour . l . pilers , 
Qui tout estoient de fin or esmeré ; 
Là tint ses plais Gaudise l’amiré . 
Li enfes Hues le regarda asés , 
Outre s’en pase , plus ne vaut demorer . 
Au premier pont s’en vint Hues li ber ; 
Le portier huce : « Lai moi laiens entrer » 
Dist li portiers : « Volentiers et de gré , 
Mais tu diras de quel tere t’es nés . 
Se t’ies François , t’aras le puing copé ; 
Se tu ies Sarrasins et Esclers , 
Tout par amors t’iert li pons devalés » 
Iluec fist Hues une grant foleté : 
Ne li souvint d’Auberon le faé , 
Ains respondi , ne s’est garde donnés : 
Voirement sui Sarrasins apielés » 
Lues c’ot menti et Auberons le set , 
Ore a perdue de lui les amistés ; 
Nel verra mais , s’ara le cuer iré . 
Par tel folie a le pont trespasé . 
Entre . ii . pons , s’est pris à porpenser ; 
Dont li souvint d’Auberon le faé ; 
Lors a tel duel à poi n’est forsené . 
Il jure Dieu , qui en crois fu pené . 
Ne mentira jamais en son aé , 
Ains en ara grans paines enduré . 
A l’autre pont s’en vint moult aïré ; 
A haute vois commença à crier : 
Fiex à putain , dist-il , le porte ovrés . 
Chil vous confonde qui en crois fu penés » 
Et chil a dit : « De quel tere es tu nés ? 
Comment as tu cel autre pont pasé ? 
— Par foi , dist Hues , aparmain le sarés » 
Il prist l’anel q’en son brac ot bouté , 
Dist au portier : « Or pues tu esgarder ; 
Vois quele enseigne je te vorai mostrer » 
L’anel saisi , contremont l’a levé . 
Cil voit l’anel , se l’a bien avisé , 
Isnelement queurt le pont devaler , 
Le porte ouvri , puis li a escrié : 
Vasal , dist il , tu soies bien trouvés . 
Que fait mesire l’Orgileus au vis cler » 
Hues se taist , qe n’ose mot sonner . 
Car il redoute à dire fauseté . 
Au tierc pont vint Hues li baceler , 
Et li portiers li vint à l’encontrer . 
Hues li mostre le bon anel d’or cler . 
Et cil li cort le porte desfremer . 
Lor s’en va Hues , ki moult se dementa , 
Car il set bien que folie pensa 
A icele eure qu’il menti et fausa . 
Hé ! las , dist Hues , mes cors que devenra ? 
Dolante mere , qui . viiii . mois me porta , 
Jamais tes cors , certes , ne me verra , 
Car j’ai menti à ce pont par delà . 
Auberons , certes , je croi , me honnira ; 
Mais or croi jou , par Diu l’esperital , 
Ja por tant poi garde ne s’en donra , 
Car quant menti , onques ne m’en membra , 
Et , par celui qui le mont estora , 
Aussi croi jou que ja mot n’en sara » 
Or faites pais , s’il vous plaist , escoutés , 
Se vous dirai cançon , se vous volés ; 
Je vous dirai , par les sains que fist Dés : 
Me cançon ai et dite et devisé , 
Se ne m’avés gaires d’argent donné . 
Mais saciés bien , se Dix me doinst santé , 
Ma cançon tost vous ferai definer . 
Tous chiaus escumenie , de par m’atorité , 
Du pooir d’Auberon et de sa disnité , 
Qui n’iront à lour bourses pour ma feme donner . 
Li fieus Seuwin nul point ne s’aresta ; 
Isnelement le tierc pont trespasa . 
Vers le quart pont Huelins s’en ala ; 
Quant il i vint , le portier apela : 
Oevre le porte , mal ait qui t’engerra » 
Quant chil l’oï qui le porte garda , 
Isnelement en estant se leva . 
Fols fu et fiers , et grant maltalent a ; 
Armé le vit , tous li sans li mua , 
Mahomet jure les piés n’i portera 
Tant c’armés soit , ains se desarmera . 
U voit Huon , fierement l’apiela . 
Vasal , dist il , entendés à moi çà : 
Jou te demant comment tes cors pasa 
A ces . iii . pons que là devant trovas , 
Puisqu’ies de France ne nos Dix ne crois pas . 
Par Mahommet , qui tot fist et forma , 
Saces de voir que moult petit t’ama 
Qui ce vert elme en ton cief te laça ; 
S’adont te vit , jamais ne te verra , 
Et s’il te voit , grans pités l’en prendra . 
Puis que la feste saint Jehan commença , 
Li amirés moult bien le commanda , 
Nus hom vivans , qui armes portera , 
Dedens me porte , par mon cief , n’entera . 
Li . iii . portier qui gardent par delà , 
Quant t’i laissierent , chascuns le conperra . 
Quant t’ieres outre , caitis , que devenras ? 
Bien sai de voir l’amirés t’ocira . 
— Tais , glous , dist Hues , mal ait ki t’engerra ! 
Vois quele enseigne je te mosterai ja » 
Il prist l’anel , contremont le leva . 
Quant chil le vit , moult très bien connut l’a ; 
Isnelement le porte desfrema . 
Hues i entre , li portiers l’acola ; 
Plus de . xx . fois le ganbe li baisa . 
Sire , dist il , bien ait qui vous porta . 
Je vous afi , ne vous esmaiiés ja , 
Que l’amirés nul mal ne vous fera ; 
Se veus sa fille , pour voir le te donra . 
Que fait nos sire ? quant venra il deçà ? 
— Vasal , dist Hues , jamais n’i pasera , 
Et s’il i vient , maufés l’aportera » 
Atant se teut et outre s’en ala . 
A lui méismes l’enfes se dementa ; 
Après a dit : « Damediex m’aidera . 
Bien sai de voir diables m’encanta 
Quant je menti à ce pont par delà » 
Dès ore a Hues les . iiii . pons pasés . 
Quant il fu outre et il fu aroutés , 
Dont pert le voie du grant palais listé . 
Ens ou vregiet l’amiral est entré ; 
Dix ne fist arbre qui péust fruit porter 
Que il n’éust ens el vregiet planté . 
Une fontaine i cort par son canel ; 
De paradis vient li ruis sans fauser . 
Il n’est nus hom qui de mere soit nés , 
Qui tant soit vieus ne quenus ne mellés , 
Que se il puet el ruis ses mains laver , 
Que lues ne soit meschins et bacelers . 
Hues i vint , d’encoste est arestés ; 
Ses mains lava et but de l’aige asés . 
S’est la fontaine à l’amiral Gaudis ; 
Li ruisiaus vient del flun de paradis . 
Dix ne fist feme , tant ait fait ses delis , 
Que , s’ele boit de l’aige . i . seul petit , 
Ne soit pucele comme au jour ke nasqui . 
Hues i fu , li damoisiaus de pris ; 
Ses mains lava , deseure s’est asis . 
Sele fontaine , . i . serpent le gardoit ; 
Ja nus mauvais n’i metera le doit 
Qui soit traïtres ne qui fause sa loit , 
Et s’il i vient , il est mors orendroit . 
Hues i vint , li serpens l’enclinoit 
Par le vertu del haubert qu’il portoit ; 
De l’aige but , ses blances mains lavoit ; 
Ore oublia chou que faire devoit . 
Hues fu ens , el vregié est entrés . 
A le fontaine Gaudise l’amiré 
Li bers i fu asis por reposer ; 
Là se demente , tenrement a ploré : 
Hé ! Dix , dist Hues , et car me secourés ! 
Hé ! Auberon , comment esploiterés ? 
Faurés me vous , u vous me secorrés ? 
Jou le sarai , par sainte carité » 
Il prist son cor , s’a tenti et sonné 
Tant hautement et par si grant fierté 
Li sans en saut et par bouce et par nés . 
Auberons l’ot dedens le gaut ramé : 
Ha ! Dix , dist il , j’oi . i . larron corner , 
Qui a menti au premier pont passer ; 
Mais , par chelui ki en crois fu pené , 
Il puet asés et tentir et sonner , 
Ja n’ert par moi secourus ne tensés » 
Et l’enfes Hues ne cessa de corner . 
Li amiraus ert asis au disner ; 
Chil ki servoient du vin et du claré , 
Au son del cor commencent à canter , 
Et l’amiraus commença à baler . 
Ses hommes a erroment apielés : 
Baron , dist il , à moi en entendés : 
Cil qui là corne , en cel vregier ramé , 
Il est venus pour nous tous encanter ; 
Je vous commant , sor les membres coper , 
Tantost que chil a laissié le corner , 
Que vous ailliés fervestir et armer : 
S’il vous escape , tot sommes engané » 
Quant or voit Hues nus nel vient viseter , 
Le cor mist jus , se laissa le corner ; 
De ses biaus iex commença à plorer . 
Quant or voit Hues c’Auberons ne verra , 
Saciés de voir moult grant duel demena : 
Hé ! las , dist Hues , cis caitis que fera ? 
Ma douce mere jamais ne me verra ! 
Cis las dolans , vrais Dix , que devenra ? 
Ahi ! rois Karles , cil Dix qui tot forma , 
Il te perdoinst les maus que tu fais m’a . 
Hé ! Auberons , tes gens cors que fera ? 
Moult ies malvais , se de moi pité n’as , 
Car , par celui qui tout fist et forma , 
Quant je menti à ce pont par delà , 
Ne me souvint de çou que me carças ; 
Se t’ies preudom , tout le me pardonras » 
Puis dist après : « Dehait plus plouera ! 
Se il me faut , la Dame m’aidera 
Qui le cors Diu en ses dous flans porta ; 
Qu’ens li se fie desconfis ne sera . 
Et par chelui qui le mont estora , 
J’irai là sus , ne sai q’en avenra , 
Et se dirai chou qe on me carça » 
Dont s’aparelle , qe plus n’i aresta , 
L’espée ot çainte , son elme deslaça ; 
Vers le palais l’enfes Hues s’en va . 
Vers le palais s’en va Hues li ber ; 
Tant atendi el palais à entrer 
Que l’amirés fu asis au disner . 
Dont i vint Hues et monta les degré , 
L’auberc vestu , laciet l’elme jesmé , 
L’espée el puign qui jetoit grant clarté ; 
Et Hues est ens ou palais entrés . 
Emmi la sale fu Mahons aporté ; 
Il estoit mis sour . ii . pailes roé , 
Par devant lui ot . iiii . candelers , 
Et sor cascun ont . i . cierge alumé . 
Là ne pasoit Sarrasins ne Escler 
Ne l’enclinast , voiant tot le barné ; 
Hues pase outre , nel degna regarder . 
Li Sarrasin l’ont forment regardé ; 
Dient qu’il est mesaigiers d’outre mer , 
Espoir qu’il vient à l’amiral parler . 
Bien les entent Huelins li menbrés ; 
Tous cois se teut , si est outre pasés . 
Devant le roi s’en vint uns amirés ; 
Por Esclarmonde se fist moult esgarder , 
Que il devoit à moillier espouser : 
Riches hom fu et de grant parenté . 
Hé Dix ! dist Hues , cestui doi jou tuer , 
Se ne me veul vers Karlon parjurer . 
Mais , par chelui ki en crois fu pené 
Je nel lairai por homme qui soit né 
Que jou ne fache chou qui m’est commandé ; 
Or face Dieus de moi sa volenté » 
Vint à le table par devant l’amiré , 
L’espée nue dont li brans fu dorés , 
Fiert le paien , tel cop li a donné 
Le teste en fist sour le table voler , 
Que l’amirés en fu ensanglentés . 
Diex ! boine estrine ! dist Hues li menbrés , 
Ce m’est avis j’ai le paiien tué ; 
De cestui sui ge vers Karlon aquités » 
Et l’amirés commença à crier : 
Baron , dist il , che glouton me prendés ; 
S’il vous escape , tout sommes vergondé » 
Et Sarrasin asalent de tous lés ; 
Chil se desfent cui li mestiers en ert . 
Vers l’amiral est Hues reculés ; 
Il prist l’anel qu’il ot el brac bouté , 
Desour la table l’a maintenant jeté . 
Amirés sire , dist Hues , esgardés : 
A ces enseignes ne me faites nul mel » 
Li amirés a l’anel esgardé ; 
Lues qu’il le vit , si l’a bien avisé , 
A haute vois commença à crier : 
Paien , dist il , en sus de lui alés , 
Car , par Mahom , qui je dois aorer , 
Il n’a çaiens Sarrasins ne Escler , 
Tant soit haus hom , se il li faisoit mel , 
Que il ne soit pendus et traïnés » 
Adont le laisent paien tout coi ester , 
Car il redoutent le commant l’amiré . 
Et Hues est tous cois iluec remés ; 
L’amirés l’a maintenant apielé ; 
Sire , dist Hues , faites ma volenté » 
Dist l’amirés : « Vasal , tu pues aler 
Parmi ma sale et de lonc et de lé ; 
Se tu m’avoies . vc . hommes tué , 
N’aras tu garde par homme qui soit né » 
Et Huelins s’en est avant pasé , 
Vint à le fille Gaudise l’amiré , 
III . fois le baise , por sa foi aquiter ; 
Cele se pasme quant sent le baceler . 
Dist l’amirés : « A vous fait issi mel ? 
— Sire , dist ele , bien porai respaser » 
Une pucele vint devant li ester ; 
Ele l’apiele con ja oïr porrés : 
Sés tu , dist ele , por coi m’estuet pasmer ? 
— Naie , dist ele , par Mahomet mon Dé » 
Dist Esclarmonde : « Certes , vous le sarés : 
Sa douce alaine m’a si le cuer emblé 
Se jou ne l’ai anuit à mon costé , 
G’istrai dou sens ains qu’il soit ajorné » 
Et Hues est arriere retournés ; 
U voit Gaudise , se l’en a apielé . 
Amirés sire , ce dist Hues li frans , 
Je ne sui mie en vostre Dieu créans ; 
Ne pris Mahon le monte d’un besans , 
Ains croi celui qui espandi son sanc 
Et qu’en la crois pendirent li tirant . 
Nés sui de France , de le tere vaillant , 
Et sui hom liges Karlemaine le franc . 
Li empereres a moult le cuer dolant , 
Car ne set prince dessi en Oriant 
Dessi qu’en Acre ne desqu’en Bocidant , 
Tant que mers voist ne ciex acovetant , 
Que il ne soient desous lui aclinant , 
Fors vostre cors que chi voi en presant . 
Li rois vous mande , o le fier hardemant , 
Que , puis cele eure que Jhesus fist Adant , 
Et k’il perdi Olivier et Rollant 
En Rainscevax , ù ot domage grant , 
N’ala li rois tant de gent asanlant 
Que il fera à cest esté avant . 
Mer pasera à nef et à calant , 
Et si verra deseur vous cevauçant . 
Se il vous tient , par Dieu le raemant , 
Il vous pendra , ja n’en arés garant ; 
S’ançois nen estes en Damediu créant , 
A grant dolor morrés vous et vo gent . 
Et se volés eskiever ce torment , 
Dont vous faciés batisier erroment , 
Si recevés le bautesme avenant » 
Dist l’amirés : « Je n’en ferai noiant ; 
Ne pris vo Dieu . i . denier valissant . 
— Dans amirés , dist Hues , entendés : 
Encor vous mande rois Karlemaines el , 
Car il vous mande . m . espreviers mué , 
Et . m . ostoirs , ja mar le meskerrés , 
M . ours , . m . viautres , trestous encaïnés , 
Et . m . vallés , tous jouenes bacelers , 
Et . m . puceles , toutes de grant biautés . 
Si m’ait Diex , encor vous mande il el , 
Car il te mande tes blans grenons mellés , 
Et de te geule . iiii . dens maselers » 
Dist l’amirés : « Te sire est fos provés ; 
Je ne le pris vaillant . i . ail pelé . 
S’il me donnoit trestoute s’ireté , 
Ne laiseroie me blance barbe ester 
Ni en après . iiii . dens maseler . 
XV . mesaiges a fait çaiens entrer ; 
Il n’en vit onques . i . tot seul retorner : 
Tous les ai fait escorcier et saler , 
Et , par Mahom , li sesimes serés ; 
Mais , por l’anel , ne t’osons adeser . 
Or te veul jou sor ton Dieu conjurer 
Et sour la loi que tu as à garder , 
Puisque tu dis qe t’es de France nés , 
Quel vif diable t’orent l’anel donné » 
Or ne puet Hues en avant reculer , 
Car trop redoute Auberon le faé . 
Dans amirés , dist Hues au vis cler , 
Si m’aït Dix , je dirai verité : 
Par saint Denis , que vauroit li celer ? 
J’ai ton segnor ochis et decopé » 
L’amirés l’ot , si commence à crier : 
Baron , dist il , lairés l’en vous aler ? 
S’il vous escape , tot sommes vergondé » 
Paien l’entendent , vers Huon sont alé ; 
Dont l’asalirent et en coste et en lés . 
Cil se desfent cui li mestiers en ert . 
I . arc volu a Hues regardé , 
Cele part vint et s’i est acostés ; 
Derrier n’a garde li gentis baceler . 
Il tint el puing le bon branc aceré ; 
Cui il consieut à le fin est alé : 
Mar querroit mire , que tost l’a meciné . 
Mal de chelui qui ost vers lui aler ; 
XIIII . en a ochis et afinés . 
Mais là li vint une grant povretés : 
Du puing li vole li brans d’achier letré ; 
I . Sarrasin l’a maintenant conbré , 
Errant s’en torne et si l’en a porté , 
Puis l’a maint jor en . i . escrin gardé . 
Droit à Huon sont à . i . fais alé ; 
Vausist u non , l’ont à tere versé . 
I . Sarrasins s’en est avant passé , 
Du col li oste le cor d’ivoire cler 
Dont il soloit Auberon apeler ; 
I . autre Turs a le hanap osté . 
Li autre l’ont maintenant desarmé , 
Du dos li oste[n]t le bon hauberc safré . 
Ens el bliaut est Hues demorés , 
Puis l’ont conduit droit devant l’amiré . 
Hues fu biaus et de moult jouene aé , 
Clere ot le face , le vis traitic asés ; 
Mais il l’avoit . i . petit camousé 
Por le hauberc ke ill avoit porté . 
Li Sarrasin l’ont asés regardé ; 
Dist l’uns à l’autre : « Voiés bel baceler ; 
Il ne fu fais fors que pour esgarder . 
Biele gent sont en France le regné ; 
C’ert grant damages quant l’estevra finer » 
Et l’amirés a se gent apielé : 
Baron , dist il , or çà avant venés ; 
De quele mort ert cis caitis tués » 
Dient paien : « Sire , car le pendés » 
Iluec avoit . i . Sarrasin Escler ; 
Amirés ert . viixx . ans ot passés , 
Consilliers ert Gaudise , par vretés , 
De moult bien dire estoit acoustumés . 
U voit Gaudise , se l’en a apielés : 
Amirés sire , dist il , or m’entendés : 
Je vous dirai comment devés errer . 
Il est hui feste saint Jehan en esté ; 
Tu ne dois faire justice , par mon Dé , 
Se tu ne veus contre ta loi aler . 
Cis ne doit estre si faitement tués , 
Ains le devés en vo cartre jeter , 
Et à mangier li fai asés donner ; 
I . an tout plain le t’estevra garder . 
Quant che venra enmi le tans d’esté , 
A saint Jehan qe devons celebrer , 
Dont ferés vous cestui chi delivrer . 
Si le devés . i . campion trouver , 
A cui se puist combatre en camp malé . 
Et se cis puet ton campion mater , 
Laissier l’en dois tout par amors aler , 
Et bon conduit li dois faire livrer 
Que il s’en puist aler à sauveté . 
Et se li tiens puet cestui conquester , 
Cis doit bien estre pendus et traïnés » 
Dist l’amirés : « Bien vous ai escoutés ; 
Se mes ancestres l’a ensement usé , 
Je ne quier ja contre ma loy aler » 
Dist li paien : « Oïl , par verité » 
Adont fu Hues tot maintenant combré , 
Dedens le cartre fu errant devalé ; 
Li amirés l’a ensi commandé , 
Et si a dit que on li doinst asés . 
Hé ! las , dist Hues , con ci a mal ostel » 
Or vous dirai de la dame al vis cler , 
Qui estoit fille Gaudise l’amiré . 
Ens son lit jut et ne pot reposer ; 
Amors le poinst qui ne le laist durer . 
Elle se lieve , que n’i pot demorer , 
I . cierge prent qu’ele ot fait embraser , 
Vint à le cartre , s’a le cartrier trové 
U se dormoit , par delés . i . piler , 
Tot belement li a les clés enblé , 
L’uis de le cartre a errant desfremé . 
Hé ! Dix , dist Hues , qui me vient viseter ? 
Sainte Marie , est il ore ajorné » 
Dist la pucele : « Mar vous esmaierés ; 
Hues , biau frere , ensi t’oi jou nommer , 
Je sui le fille Gaudise l’amiré 
Que vous baisastes hui matin au disner . 
Vo douce alaine m’a si le cuer enblé , 
Je vous aim tant que je ne puis durer ; 
Se vous volés faire ma volenté , 
Consel metrai qe serés delivrés . 
— Dame , dist Hues , laisiés tot çou ester ; 
Sarrasine estes , je ne vous puis amer . 
Je vous baisai , çou est la verités , 
Mais je le fis por ma foi aquiter , 
Car ensi l’oi à Karlon créanté . 
Se devoie estre tos jors emprisonés 
En ceste cartre tant con porai durer , 
Ne quier jou ja à vo car adeser . 
— Amis , dist ele , dont n’en ferés vous el ? 
— Naie voir , dame , par sainte carité . 
— Par foi , dist ele , et vous le comperré » 
Le cartrier a erroment apelé : 
Amis , dist ele , envers moi entendés : 
Je te desfenc , sour les iex à crever , 
Que ce François ne doinses qe disner 
Desc’à . iii . jours , ce te veul commander » 
Et cil a dit : « Dame , à vo volenté » 
III . jours tos plains , tant le laissa juner . 
Au quart jour est Huelins desperés : 
Hé ! las , dist Hues , il n’est ne pains ne blés ; 
Or voi ge bien je serai afamés . 
Hé ! Auberons , pullens nains bocerés , 
Cil te maudie qui en crois fu penés ! 
Por poi de cose m’as or coilli en hé ; 
Voir vers ton cors ne fesisse pas tel . 
Ne m’en pris garde , se me puist Dix salver , 
Quant je menti al premier pont paser . 
Sainte Marie , praigne vous en pité , 
Roïne , dame , vostre homme secourés , 
Que il ne soit honneis ne vergondés » 
Tout canqe Hues a dit et devisé , 
Li damoisele a trestout escouté ; 
Vint à le cartre , s’a Huon apielé : 
Vasal , dit ele estes vous porpensé ? 
Vauriiés faire chou qe j’ai devisé ? 
Se me voliés plevir et créanter 
Que , se poiiés de çaiens escaper , 
Vous m’enmerriés o vous en vo regné , 
Par Mahomet , je ne vous queroie el ; 
Se chou me veus otroiier et gréer , 
Je te donrai à mengier à plenté . 
— Dame , dist Hues , si me puist Dix salver , 
Se jou devoie tos les jors Diu flamer 
Dedens infer , ens la cartre cruel , 
Si ferai jou toute vo volenté . 
— Par foi , dist ele , or as tu bien parlé ; 
Por vostre amor qerrai en Damedé » 
Dont li a fait à mengier aporter . 
Hues menga qui moult l’ot desiré . 
Et la dame a le cartrier apielé : 
Amis , dist ele , savés qe vous ferés ? 
Ens el palais à mon pere en irés , 
Et se li dites , gardés ne li celés , 
Que li François qui ert emprisonés 
Est mors de faim et de grant povreté , 
Bien a tierc jor , tout issi li dirés » 
Et chil a dit : « Dame , à vo volenté » 
Puis a Huon pourvéu à son gré 
De tout ichou qe il li vint à gré , 
De rices mes , de vin et de claré . 
Et li cartrier s’en est atant torné , 
Vint el palais , l’amiral a trové : 
Sire , dist chil , par Mahom , ne savés ? 
Li crestiiens c’aviens emprisoné , 
Qui ert de France , de faim l’ai mort trové , 
Et ens vo cartre a se vie finé » 
L’amirés l’ot , s’en fu grains et iré : 
Che poise moi , par Mahommet mon Dé ; 
Mais puis q’est mors , or le laisons ester ; 
Mahoms ait s’ame par la soie pité » 
Ensi fu Hues de la mort respités , 
Et li cartriers li donna à plenté 
De tel mengier que il veut deviser . 
Or vous lairai chi de Huon ester , 
Et de ses hommes vous vaurai ge conter , 
Du viel Geriaume et de l’autre barné , 
Qui l’atendoient au port de roge mer . 
IIII . mois ont dedens la tour esté , 
Onques n’oïrent de Huelin parler ; 
Saciés de voir grant duel en ont mené . 
Par . i . matin furent tot asanlé . 
De la tour issent tout li . xiii . adobé , 
Esbanoier en vont et deporter , 
Et furent bien fervestu et armé . 
Geriaumes garde tot contreval la mer , 
Et vit venir une moult grande nef ; 
XXX . paien furent dedens entré , 
Or et argent menoient à plenté . 
Geriaumes a ses compaignons cené : 
Baron , dist il , por Diu , ore esgardés ; 
Là voi venir , ce me sanble , une nef . 
Alons encontre , por Diu , se vous volés , 
Savoir s’oriens ja de Huon parler » 
Et cil respondent : « Tot à vo volenté » 
Encontre vont tot li . xiii . adoubé ; 
Et chil en vont au droit port ariver . 
Li viex Geriaumes lor vint à l’encontrer , 
Et puis lour a erroment demandé , 
Et dist Geriaumes : « De quel tere estes né » 
Et cil respondent : « Aparmain le sarés : 
De Meque sommes , la mirable chité , 
Et venons çà à l’Orgileus parler , 
Pour nos tréus paiier et aquiter ; 
Enseniés nous ù le porons trover » 
Et dist Geriaumes : « A se fin est alés , 
Mais , par mon cief , d’el vous convient parler , 
Et aveuc çou les testes perderés . 
Avois ! escrie , mi compaignon , ferés » 
Et chil ont trait les bons brans acerés , 
Chiaus courent sus qui furent ens la nef , 
Car moult par furent coureçous et iré , 
Si lor detrencent les flans et les costés . 
Tost l’orent fait , par fine verité ; 
Cil ne se gardent , qui furent desarmé , 
Et no baron furent bien apresté . 
On n’éust mie demie lieue alé , 
Quant tous les orent ochis et decopé , 
Car il n’en est nesuns vis demorés . 
Tous les geterent dedens la roge mer , 
Puis ont tout pris , et l’avoir et le nef , 
Que n’i laissierent qui vaille . i . ail pelé . 
Or ont li . xiii . conquesté le calant . 
A grant plenté i ot or et argent ; 
Tout emporterent par dedens la tor grant , 
Et puis s’asiéent al mengier tot errant . 
Quant ont mengié et béu à talant , 
Li viex Geriaumes les vait araisonnant . 
Baron , dist il , or oiiés mon talant : 
S’estiemes ore en France repairant , 
Au roi Karlon ù douce France apent , 
Demandra nous de Huelin l’enfant ; 
Nous ne sarons dire ne poi ne grant 
Se il est mors ; nous ne savons noiant . 
Se il revient , par Diu onipotent , 
De traïsson seront reté vieument ; 
Après les peres le saront li enfant . 
I . hom est bien em prison . xiiii . ans , 
Et puis revient baus et liés et joians , 
Et puis revoit sa feme et ses enfans . 
Segnor , por Diu , qui espandi son sanc , 
Faisons le bien , s’il vous vient à talant : 
Nous avons ore rouge or et blanc argent ; 
Ens cele nef entrons tot maintenant , 
Et pasons mer , à Damediu commant , 
Alons savoir noveles de l’enfant » 
Et cil respondent : « Nous ferons vo talant » 
De la tour issent no baron sospirant , 
Or et argent en vont asés portant , 
Dedens la nef se misent maintenant . 
Bescuit i metent , pain et car et vin blanc , 
Et s’i ont mis lor destriers auferrant , 
Et tous les biens qui lor sont aparant . 
La damoisele vont aveuc aus metant , 
Puis sont entré dedens le grant calant ; 
Parmi la mer se vont aceminant . 
Diex les conduie par son disne commant ! 
Par haute mer s’en vont no chevalier ; 
Diex les conduie qui tout a à baillier ! 
Les a Geriaumes menés et convoiés ; 
Bon oré orent , Dix en soit graciiés ! 
Tant ont ensanle par haute mer nagié 
Et tant erré , et tant ont esploitié , 
De lour jornées ne vous sai acointier ; 
Mais d’autre part arivent el gravier , 
De lor nef issent , et sont aparellié . 
Tot maintenant montent sor les destriers , 
D’or et d’argent carcent . iiii . somier , 
La dame ont fait monter sans atargier , 
Vers le chité s’en vont sans delaiier ; 
Or les conduie chil qui tout doit jugier ! 
Si comme il durent ens en la vile entrer , 
Li viex Geriaumes les prist à apeler . 
Baron , dist il , envers moi entendés : 
Nous irons ja ens el palais listé 
Savoir s’orrons ja de Huon parler . 
Quant nous venrons par devant l’amiré , 
Je parlerai et vous m’escouterés ; 
A ma parole trestout vous acordés » 
Et chil respondent : « Çou est moult bien nos grés » 
Adont entrerent ens la bonne chité . 
Dix , dist Geriaumes , par vo sainte bonté , 
Lai nous oïr de Huon le menbré 
Teles noveles qe nous soient à gré » 
Dont s’adrecierent vers la bonne cité ; 
Les . iiii . pons ont trestous trespasés 
Par le raison ke chil Geriaumes set , 
Devant la sale dessendent au degré , 
Sus el palais sont tot . xiii . monté , 
La damoisele ont aveuc aus mené . 
Geriaumes a tos premerains parlé 
Sarrasinois , c’or il en set asés : 
Cil Mahommés qui tout a à sauver , 
Et qui nous donne et le pain et le blé , 
Il saut et gart Gaudise l’amiré , 
De paradis le puist adès garder 
Que il n’i soit véus ne esgardés » 
Dist l’amirés : « Je te dis autretel . 
Or me di , frere , de quel tere es tu nés » 
Et dist Geriaumes : « Aparmain le sarés ; 
Droit à Monbranc , par mon cief , fu ge nés , 
Et si sui fiex Yvorin l’aduré » 
Gaudise l’ot , si est haut escriés : 
Li fiex mon frere , tu soies bien trovés ! 
Et qe fait il ? garde ne me celer . 
— Sire , moult bien , dist Geriaumes li ber ; 
Par moi vous mande salus et amisté , 
Et vous envoie tel don ke vous véés , 
XII . François que chi ai amené ; 
L’autrier les prist , par Mahommet mon Dé , 
Là où venoient du sepucre aourer . 
Par moi vous mande qe les emprisoné 
Desc’à le feste saint Jehan en esté , 
Qu’il seront mis là jus emmi ce pré ; 
Adont seront tot vo arcier mandé , 
A aus trairont , voiant tot le barné ; 
Qui miex traira , si ert le mieus loués . 
Et ceste dame que vous ici véés , 
Aveuc vo fille , sire , le meterés ; 
Aprendra li bel françois à parler » 
Dist l’amiré : « Sire , à vo volenté ; 
Mais or me di comment es apielés . 
Et dist Geriaumes : « Tyacres sui nommés . 
— [bTyacres , frere , ce dist li amirés] , 
Je vous dirai comment esploiterés : 
De ma grant cartre vous baillerai les clés ; 
D’ore en avant mes cambrelens serés . 
Et ces François tos les enprisonnés , 
Car jou sai bien que petit les amés ; 
Mais donnés lor à mengier à plenté , 
Gardés ne muirent de fain ne de lasté , 
Si com fist Hues , . i . jouenes baceler ; 
Gaires n’i fu quant il fu afamés ; 
Sel m’envoia Karles li adurés » 
Geriaumes l’ot , le sens cuide derver ; 
Li sans du piet li est el vis montés , 
Garde à ses piés , . i . baston a trové ; 
Por . i . petit ne feri l’amiré . 
Dont ot tel duel conselier ne s’en set . 
Le baston hauce , contremont l’a levé , 
Cascun François en a . i . cop donné 
Que li clers sans en est aval coulés ; 
Mais il n’en osent . i . tot seul mot sonner , 
Car trop redoutent Gaudise l’amiré : 
Sovent maudient Geriaume le barbé . 
Et l’amiral a Geriaume apielé : 
Amis , dist il , laidement les batés . 
— Sire , dist il , par Mahommet mon Dé , 
Si faitement les ai jou amené ; 
Ja par moi n’erent autrement deporté ; 
Car jes hac tant , dist Geriaumes li ber , 
[bQue je nes puis] véoir ne esgarder » 
Droit à le cartre les a batant mené . 
Dame Esclarmonde lor vint à l’encontrer ; 
U voit Geriaume , se l’en a apielé : 
Frans bons , dist ele , laisié me à vous parler . 
Mes cousins estes , moult nous devons amer ; 
Se jou m’osoie en vostre cors fier , 
Je vous diroie mon cuer et mon pensé . 
— Dame , dist il , dites vo volenté . 
— Sire , dist ele , volentiers et de gré : 
Ens cele cartre . i . François troverés , 
Si faic à croire mon pere l’amiré 
Que il est mors et à se fin alés ; 
Et je vous di , en fine loiauté , 
C’onqes mes pere n’ot de mes au disner 
Que li François n’en ait éu asés , 
Or vous requier que ne m’en acusés » 
Geriaumes cuide que ce soit fausetés ; 
Outre s’en pase , mot ne l’i a sonné , 
Que il cuidoit q’ele li ait conté 
Pour lui deçoivre ; ne s’i ose fier . 
Ens en la cartre furent Franc devalé , 
Mais n’i est pas adont Geriaumes entré ; 
Arrier retorne , moult dolans et iré . 
Et li bers Hues s’est en haut escrié , 
Qui le cuer ot dolant et abosmé : 
Dix ! dist li enfes , qui me vient viseter ? 
Quel vif diable sont çà dedens entré » 
Et chil se sont moult forment dementé . 
Hé ! Dix , [font] il mar fumes onqes né 
Quant si vieument sommes ci demené . 
Hé ! Hues sire , frans hon de grant bonté , 
Por vostre amour sonmes enprisonné ; 
Jhesu Cris ait de vostre ame pité » 
Li enfes Hues les oï dementer . 
Vers eus s’en vint , se lour a demandé : 
Segnor , dist il , de quel tere estes né » 
Et chil respondent : « Dirons vous verité : 
De France sommes , . i . païs renommé . 
— Et en quel tere , por Dieu , fustes vous né » 
Et chil respondent : « A Bordiaus la cité , 
Et fumes homme . i . jouene baceler ; 
Hues ot non , Diex li face pité ! 
Karles li rois le fist desireter , 
Et l’envoia çà outre , en cest rené , 
Au roi Gaudise . i . mesaige conter ; 
O lui nous ot tos ensanble amené . 
I . nos compains nos a trop mal mené , 
Car par lui sommes ens la prison jeté » 
Hues les ot , grant joie en a mené . 
Baron , dist il , pour Dieu , avant venés , 
Si me baisiés errant et acolés , 
Car je sui Hues que tant soliés amer . 
Par vos ensegnes vous ai bien avisés ; 
Nous n’avons ore lumiere ne clarté , 
Mais ains le vespre en arons à plenté » 
Quant chil l’entendent , grant joie ont demené , 
Au miex qu’il porent ont Huon atasté ; 
N’i a celui ne l’ait moult acholé . 
Sire , font il , estes vous en santé ? 
— Oïl , dist il , la merci Damedé ; 
La fille au roi m’a tant fort enamé 
Qu’ele me donne canque veul demander ; 
Ja nous verra véoir et viseter . 
— Sire , font il , gardés vo loiauté . 
— Taisiés , dist Hues , ja mar en doterés ; 
Mais une cose vous veul je demander : 
U est Geriaumes ? gardés ne me celés . 
— Li viellars a relenqui Damedé , 
Et il méismes nos a çaiens jeté , 
Quant l’amirés l’en ot congié donné ; 
Tant nous bati , près ne nous a tué . 
Pour çou qu’il set Sarrasinois parler , 
Renoiiet a sainte crestiienté . 
Or fait à croire Gaudise l’amiré 
Qu’il est ses niés et de son parenté ; 
Tyacres est el palais apelés » 
Quant Hues l’ot , s’en a . i . ris jeté . 
Hé ! Dix , dist Hues , comme est bien apensés ! 
Tout chou fait il por nos cors delivrer » 
Or vous dirai de Geriaume le ber : 
Ses prisonniers n’a mie entroublié ; 
Pain et car prent et vïande à plenté 
Dont on péust . x . hommes conraer , 
Droit vers la cartre maintenant est torné . 
La damoisele li vint à l’encontrer : 
Biax niés , dist ele , estes vous pourpensé 
Que vausissiés faire ma volenté » 
Et dist Geriaume : « Dites que vous volés . 
— Volontiers , niés , aparmain le sarés : 
Se vous volés Mahomet adoser , 
Nous en iriens en France le rené , 
Car li François que là jus troverés , 
Le m’a ensi plevi et créanté » 
Quant ot Geriaumes q’ele a ensi parlé , 
Dedens son cuer en a joie mené ; 
Mais par defors ne l’a pas demostré , 
Ains li respont , com ja oïr porés , 
Moult cruelment et par moult grant fierté : 
Garce , dist il , créés vous dont lor Dé ? 
Par Mahomet ! mar l’osastes penser . 
Jou le dirai vo pere l’amiré , 
Si vous fera ardoir et enbraser , 
Et li François seront tout encrué » 
La dame l’ot , s’a grant duel demené : 
Sire , dist ele , por Mahomet mon Dé , 
Au mains me faites . i . petit de bonté , 
K’aveuques vous , s’il vous plaist , me menés , 
Si prenderai congiet au baceler . 
— Dame , dist il , ce ne puis je véer » 
Ens e[n] la cartre sont anbedoi entré . 
Si tost con Hues voit Geriaume le ber , 
Reconnut l’a , si le court acholer . 
Et chil le baise par moult grant amisté . 
Quant vit la dame que tel joie ont mené , 
Li acordance li vint moult [bbien] à gré . 
Hues , dist ele , gardés ne me celés , 
Sont che vostre homme c’avés ci ravisé ? 
— Dame , dist Hues , oïl , par le fil Dé , 
Che sont mes gens quanque vous en véés ; 
Hardiement vous i poés fier . 
— Sire , dist ele , tant les veul plus amer . 
— Baron , dist Hues , por Diu , laisiés me ester ; 
Mais cele dame que vous iluec véés , 
Celi devés joïr et acholer , 
Car par li sui ge de le mort respités : 
Bien m’a gardé et donné à plenté , 
C’onkes ses peres n’ot de mes au disner 
Que jou n’en aie ançois éu asés . 
— Sire , font il , Jhesus l’en sace gré » 
Et dist la dame : « Segnor , or m’entendés : 
Je vous dirai comment esploiterés . 
Aidier vous veul que soiiés delivré , 
Et le mien pere ne puis ge plus amer , 
Car il ne croit fors Mahon le dervé ; 
Pour çou le ha ge , si me puist Dix salver . 
Mais , s’il vausist Damedieu aourer , 
Ja ne fesisse envers lui fauseté . 
Or vous dirai comment esploiterés : 
Tant atendrai qe il ert avespré , 
Que li miens pere ert endormis soué ; 
Cascun de vous donrai bon hauberc cler 
Et boinne espée , et boin elme jesmé . 
Quant vous serés fervestu et armé , 
Au lit mon pere vous vaurai droit mener , 
Et , par chelui qui Dix est apielés , 
Jou li vorrai le premier cop donner ; 
Bien le porés ocire et decoper , 
Ne ja , par Diu , ne m’en quier confesser , 
Et en après , vuiderons le regné . 
— Dame , dist Hues , tot çou laisiés ester ; 
Ja Dix ne place , qui en crois fu penés , 
Que vostre pere facieme ja nul mel ; 
Li jors venra que serons delivré » 
A icest mot , ont tot lasié ester ; 
De le cartre ist Geriaumes li barbés 
Et la pucele ; chil i sont demoré . 
Ens ens la sale est Geriaumes rentrés ; 
Tous sires fu de la gent l’amiré : 
Chou qu’il commande ne li osent véer . 
Ses prisonniers a sovent visetés ; 
Il et la dame les ont bien revidés . 
Or vous lairai chi des François ester ; 
Quant tans sera , bien sarai retorner , 
Si vous dirai d’Agrapart le dervé : 
Ichil fu frere le gaiant desfaé 
Que Hues ot ochis et decopé . 
Quant oï dire que ses frere ert tué , 
Il fist se gent venir et asanler ; 
Xm . en ot quant furent aünés . 
Sus les cevax sont erroment monté , 
Vers Babilone se sont aceminé . 
De lor jornées ne vous sai deviser ; 
Mais il ont tant esploitié et erré 
Sous Babilone dessendent en . i . pré . 
Agrapars a ses hommes apelés : 
Baron , dist il , orendroit m’atendés , 
Et jou irai à l’amiral parler . 
— Sire , font il , tout à vo volenté » 
Li gaians s’arme , que Dix puist mal doner . 
XVII . piés ot de grant li maufés , 
Les ex ot rouges con carbons embrasés , 
Demi piet ot entre l’uel et le nés , 
Entre sorciex , . i . grant pié mesuré . 
I . hauberc vest plus blanc que flor de pré ; 
XIIII . piés ot de lonc par vreté ; 
Ens le largece pueent . iii . homme entrer . 
Et une fauc a en ses puins conbré ; 
Comme ses freres ensement l’a porté ; 
Trestout à piet en vait ensi armés . 
Il est entrés ens la bonne chité , 
Vers le palais s’en est aceminé . 
Les . iiii . pons a outre trespasé ; 
N’i ot portier qui li osast véer . 
Et chil ne cesse desc’au palais listé ; 
Il a monté les marberins degré . 
Li amirés fu asis au disner ; 
Devant lui sert Geriaumes li barbé . 
Es Agrapart ù il vient tous armé ; 
Si roidement s’en est outre pasés 
Que sour le table est li vins reversés . 
En haut parole que bien fu escoutés ; 
N’i ot haut homme qui osast mot sonner . 
Mahons , dist il , qui tout a à garder , 
Et ki nous donne et le pain et le blé , 
Ichil confonde Gaudise l’amiré 
[bCon] malvais sers et traïtres provés » 
Dist l’amirés : « Agrapart , tort avés 
Qui si vieument ens ma cort m’aparlés ; 
Mais or me dites , et que me demandés » 
Dist li gaians : « Aparmain le sarés : 
Je vous mec sus mon frere avés tué , 
Car je sai bien , si c’on m’a devisé , 
Que chil qui l’ot ochis et decopé 
Qu’il vint çà outre par dedens vostre ostel , 
Si le fesistes en vo prison geter . 
Nel déussiés avoir emprisoné , 
Ains l’éussiés pendu et traïné , 
Et par Mahom , cui je doi aourer , 
Se ne me fust por mon cors avieuter , 
Je vous ferroie de mon puing sor le nés 
Si que le sanc en feroie voler . 
Traïtres ! leres ! tu soies vergondés ! 
De vo caïre maintenant vous levés ; 
Ne devés pas séoir comme amirés » 
Puis pase avant , à lui l’a si tiré 
Que de son cief fait le capel voler , 
C’à poi ne fist l’amiral jus verser . 
Li amirés fu forment abosmés . 
Dist Agrapars : « Glous , vous me servirés ; 
Mes freres est mors , dont sui au cuer irés , 
Or veul avoir toutes ses iretés : 
D’ore en avant serés mes sers clamés , 
U vous serés à martire livrés . 
Et non pourquant je veul à droit ouvrer : 
Faites errant . i . de vos Turs armer ; 
Se doi i vienent , ne les quier refuser ; 
A aus vaurai combatre en camp malé . 
Se li doi vostre pueent mon cors mater , 
Je vous lairai en pais vos iretés ; 
N’en quier avoir . i . denier monéé . 
Et se je puis le vostre conquester , 
Vous me rendrés . iiii . denier d’or cler , 
Et à tous jors mes liges hon serés » 
Dist l’amirés : « Bien veul çou créanter ; 
Encor vait bien s’ensi puis escaper . 
Avois ! escrie , ù sont mi homme alé ? 
Ai ge nul homme tant hardi ne osé ? 
Se il pooit ce gaiant conquester , 
Jou li donroie Esclarmonde al vis cler , 
Et le moitié aroit de mon regné » 
Mal de chelui ki . i . mot ait sonné , 
Tant redoutoient Agrapart le dervé ! 
Voi le Gaudise , s’a tenrement plouré . 
Dist Agrapars : « N’i vaut riens dementers ; 
Il vous convient . iiii . deniers donner : 
Vous nen serés par nul honme tensés » 
Dame Esclarmonde voit son pere plorer , 
Moult bielement le prist à apieler . 
Peres , dist ele , envers moi entendés : 
Se vous , biau sire , ne m’en saviés mal gré , 
Je vous diroie mon cuer et mon pensé » 
Dist l’amirés : Naïe , par verité , 
Se vous en jur , par Mahommet mon Dé , 
Bien poés dire toute vo volenté , 
Que ja par moi n’en averés nul mel . 
— Sire , dist ele , par Mahommet mon Dé , 
J’ai le François encore emprisonné ; 
[bQui le messaige ot çaiens aporté ; 
Encor est il en vie et en santé] 
S’il vous plaisoit , je l’irai amener . 
S’il voloit faire le bataille campel , 
Vous l’en lairiés tout par amors aler » 
[bDist l’amirals : « Alés , si l’amenés . 
Se il voloit por moi en camp entrer , 
Jou li feroie et amour et bonté » 
Cele s’en torne , n’i a plus demoré . 
Li viex Geriaumes est aveuc ele alés] 
Anbedoi sont dedens le cartre entré , 
Huon en getent , le gentil baceler . 
Gros fu et cras , parcréus et mollés , 
Mais c’un petit estoit descoulorés 
De le grant cartre ù il avoit esté . 
Li amirés le prist à apieler : 
Vasal , dist il , boine prison avés . 
— Sire , dist Hues , Dix en soit aourés ! 
Ç’a fait vo fille qui si m’a visité 
C’onqes de mes n’éustes au disner 
Que jou n’en aie éu ma volenté . 
Mais or me distes , porcoi m’avés mandé » 
Dist l’amirés : « Vasal , vous le sarés ; 
Véés vous là ce Sarrasin armé ? 
Certes , il m’a de bataille apielé , 
Et jou n’ai homme si hardi ne osé 
Qui contre lui ost son gage porter ; 
Or vous demant se faire le volés . 
Se me poiiés vers le Turc aquiter , 
Lairai vous ent en vos païs raler , 
Et vous ferai conduire à sauveté 
Desqes en Acre , par Mahomet mon Dé . 
Et tous les Frans que j’ai emprisonnés , 
Parmi me tere et de lonc et de lé , 
Por vostre amor tot erent delivré . 
Et vous ferai . i . bon somier torser 
Du milleur or que je porai trover ; 
Au roi Karlon le me presenterés , 
Et tous les ans que je porai durer , 
L’en vaurai jou . i . autel presenter , 
Par droit servaige de mon cief racater , 
Et boinnes letres vous en ferai donner . 
Et s’il a guerre , [bil me fasse mander] , 
Jel secorrai et par tere et par mer , 
Ens me compaigne . cm . hommes armé ; 
Çou aurés vous conquis en mon ostel . 
J’aim mix en France estre sers racatés 
Q’en cest pais . iiii . deniers donner ; 
Et se tu veus aveuc mi demourer , 
Ma fille aras à moiller et à per , 
Et le moitiet arés de mon regné . 
— Sire , dist Hues y bien vous ai escouté ; 
Bien le ferai par convenent itel , 
Mais que faciés mon hanap raporter , 
Mon bon hauberc , mon cor d’ivoire cler » 
Dist l’amirés : « Et tout chou raverés » 
Dont commanda c’on li voist raporter . 
Et chil i vont cui il fu commandé ; 
Dont raporterent son bon hauberc safré , 
Le cor d’ivoire et le hanap d’or cler . 
Hues les vit , grant joie en a mené . 
Dist Agrapars : « Je m’en puis bien raler 
A mes barons qui m’atendent es prés , 
Car je voi bien campion averés ; 
Mais or le faites hastievement armer , 
Car je ne quit jamais armes oster 
Si l’arai mort , ochis et decopé » 
Atant s’en torne , s’avale les degrés . 
Et Huelins a son hanap conbré , 
Son cor d’ivoire , Geriaume l’a livré : 
Amis , dist il , ces joiaus me gardés ; 
En vous m’en fie , saciés de verité » 
Puis prist l’auberc , d’une part est tornés , 
De ses peciés s’est à Dieu confesés , 
Sa coupe bat , et a Dieu reclamé . 
Le hauberc prent , se l’a moult regardé ; 
Forment redoute Auberon le faé , 
Que il maudist en le cartre mortel : 
Ha ! Dix , dist il , porai i jou entrer ? 
He ! Auberons , gentis hon , que ferés ? 
Or sui ge mors se ne me secorés » 
Le hauberc prent qui fu legiers asés , 
Le pan deriere contremont a levé , 
Chelui devant lassa aval coler ; 
Ens le caveche li est Hues entrés , 
Que ne li fu ne trop lons ne trop lés . 
Diex , ce dist Hues , tant soiés aourés ! 
Or voi ge bien que je suis racordés 
Vers Auberon , le gentil roi faé ; 
Moult est preudom quant le m’a pardonné , 
Car j’ai menti et maudit l’ai asés . 
Dix , ce dist Hues , com je vous doi amer , 
Quant ens ou bos le me laisas trover ! 
Or ne douc pas le grant galant dervé » 
Li Sarrasins ne s’est mie oublié 
Qui prist s’espée ens en l’estor mortel , 
Quant il fu pris et em prison getés ; 
Il li corut erroment aporter : 
Tenés , fait il , cesti me porterés ; 
Longement l’ai en mon escrin gardé » 
Hues le prent , se l’en a merchié , 
Puis lace l’elme ù l’escarboucle pert . 
Et l’amirés fait Bauçant enseler , 
C’est . i . cevax ferrans et pumelé , 
N’ot si courant en trestout le rené . 
Li amirés l’a Huelin livré ; 
L’enfes i monte c’a estrier n’en sot gré . 
Li cevaus fu ricement enselé : 
Li sele fu d’os de poison de mer , 
Li frains du cief valt . c . marcs d’or pesé . 
Quant Hues fait le ceval galoper , 
Trente escaletes s’i acordent si cler 
Harpe ne gigle n’est tele à escoter . 
De la vile ist Hues li baceler , 
Le cheval point , si l’a laissié aler , 
Un eslais fait tout contreval le pré , 
En plain arpent le fait . x . fois torner , 
Au tour François revint li baceler . 
Et l’amirés fu as crestiaus montés , 
Bien a l’enfant véu et esgardé ; 
Dist à ses hommes : « Voiiés et esgardé[s] 
Le plus bel homme qui onques mais fust né . 
Com li avient cis escus à porter ! 
Che fust damaiges se l’éusse tué » 
M . Sarrasin a fait le camp garder , 
Qui furent tout fervestu et armé , 
C’on n’i péust traïsson pourparler . 
Et Hues est devers le camp alés . 
L’amirés l’a à Mahom commandé : 
Vat ent , dist il , Mahons te puist salver ! 
Et se li Dieus ke tu dois aourer 
Vaut miex que chil que j’ai devant nommé , 
Li plus vrais Dix te puist hui ramener » 
Droit vers le parc va Hues au cors gent , 
Et Agrapars enmi le pré l’atent . 
Il li escrie à se vois hautement : 
Vasal , dist il , d’ont es tu ? de quel gent ? 
Apartiens tu Gaudise l’amirant ? 
— Naie , dist Hues , li cors Dieu le cravant ! 
Ains sui de France , nel celerai noiant ; 
J’ochis ton frere ù moult ot hardemant » 
Dist li paien : « Tant sui ge plus dolant ; 
Par Mahomet , tu es de boinne gent ! 
Car lai ton Dieu et à me loi te prent , 
Et si t’en vien moi en Orient ; 
Je te donrai et tere et casement , 
Tenras le marche par devers Bocident , 
Si te donrai . i . moult rice present : 
Ma suer germainne , noire est com arement ; 
Graindre est de moi , si a . i . piet de dent . 
— Par foi , dist Hues , à cent diables le rent ; 
Jou n’i vinc mie pour tel mariement . 
Garde toi bien et vers moi te desfent ; 
Jou te desfi de Dieu onipotent » 
Dist li paien : « Et je toi ensement ; 
De par Mahom , ma tere te calent » 
Adont s’eslongent anbedui . i . arpent . 
Anbedui sont maintenant desfié , 
Puis , s’entreslongent par moult grande fierté . 
Sour les escus grans cos se sont donné , 
Desour les boucles les ont frais et troé , 
Mais les haubers n’ont il point entamés . 
Andoi s’abatent à le terre , ens ou pré ; 
Isnelement est cascuns relevé . 
Li paiens prent le fauc d’acier tempré , 
Après Huon l’a fierement geté . 
L’enfes guencist , qui legiers fu asés ; 
Li faus pase outre , ne l’a pas asené . 
Et Hues trait le branc d’achier letré , 
Le paien a moult ruiste cop donné 
Amont sor l’elme , qui fu à or gesmé , 
Le cercle fent , ne vaut . i . oef paré ; 
Le blance coife li a petit duré , 
Toutes ses armes ne li valent . ii . dés ; 
Dessi au tiés li a les caviaus rés . 
Par devers destre est li brans devalés , 
Le destre orelle li a tout jus copé . 
Dist Agrapars : « Tu m’as bien asené ; 
Par Mahommet , or m’as tu mal mené . 
Se tu refiers , tost m’averas tué ; 
Il me vient mix . iiii . deniers donner 
Que jou me laisse ochire ne tuer : 
A toi me renc ; ne me fai plus nul mel . 
— Par foi , dist Hues , ja mar en douterés ; 
Vous n’arés garde par homme qui soit nés » 
Par le hauberc l’a Huelins conbré , 
Et si l’enmaine , voiant tot le barné ; 
Tout à pié entrent ens la bone cité . 
Quant voit Geriaumes Hues l’a conquesté , 
U voit Gaudise , se l’en a apielé . 
Sire , dist il , envers moi entendés : 
Quant jou entrai l’autrier en vostre ostel , 
Fis jou à croire , voiant tot le barné , 
Que jou estoie de vo grant parenté , 
Fieus vostre frere , mais n’est pas verité . 
Foi que doi vous , vous ne m’apartenés , 
Ains sui bons liges Huon le baceler ; 
N’en seuc comment noveles demander , 
Por çou me fis vostre cousin clamer , 
Et tout cist Franc sont si homme otretel » 
Dist l’amirés : « C’est fine verités 
Que de François ne se puet nus garder » 
A che mot sont contre Huon alé , 
Si l’encontrerent droit au pié du degré , 
U il devoit ens ou palais entrer . 
Hues a pris Agrapart le dervé , 
Vint à Gaudise et se li a livré . 
Sire amirés , ce dist Hues , tenés : 
Cestui vous renc , or en faites vo sés » 
Et li gaians li est au piet alés , 
Voiant paien , li a merchi crié , 
Dist que ses hom sera tout son aé ; 
Chil qui se sires soloit estre clamés , 
Fu ses drois sers de son cief racatés . 
Par moult grant feste sont asis au disner ; 
Jouste Gaudise sist Hues au vis cler . 
Dist l’amirés : « Hues , c’as en pensé ? 
T’en iras tu en France le regné , 
U tu vauras aveuc moi demorer ? 
Tes convenans ne te veul pas fauser . 
— Sire , dist Hues , laisiés tot çou ester » 
Dist à Geriaume : « Mon hanap m’aportés » 
Et chil li a maintenant delivré : 
Amirés sire , dist Hues , esgardés 
Com Damedix est plains de grant bonté : 
Cis hanas est tos vuis , bien le véés » 
Dist l’amirés : « Vous dites verités » 
Lors fist crois sus de Diu de maïsté , 
Et li hanas devint plains de vin cler . 
Sire , dist Hues , tenés et si bevés » 
Li amiraus a le hanap conbré ; 
Lues qu’il le tint , li vins en est alé . 
Et dist Gaudise : « Vous m’avés encanté . 
— Non ai , dist Hues , ains fait vo mauvaisté ; 
Metés le jus , c’or vous n’en gouterés , 
Car li hanas est de tel dignité 
Nus n’i puet boire , s’il n’est preudons clamé , 
Et nes et purs , et sans pechié mortel . 
Hé ! amirés , frans hon de grant bonté , 
Et car vous prenge de vostre ame pité , 
Si croi en Dieu , le roi de maïsté , 
Et lai Mahom qu’il ne vaut ne ne set . 
Se çou ne fais , par fine verité , 
Vous verrés ja tant de gent arouter 
Toute emplira ceste boinne cités » 
Dist l’amirés : « Oiiés dou vif maufé ! 
Je l’ai . i . an en ma prison gardé ; 
Ainc n’i vint hon qui l’osast demander , 
Et or se vante k’il me fera tuer ! 
Jou m’esmervel , par Mahomet mon Dé , 
U les gens sont qui le verront tenser » 
Dist Huelins : « Dont n’en ferés vous el ? 
— Naie , dist il , por noient em parlés . 
— Par foi , dist Hues , vous en repentirés » 
Il prist le cor c’on li ot aporté , 
Mist le à se bouce , s’a tenti et sonné 
Si roidement q’en fist le sanc voler ; 
Cil du palais commencent à canter . 
Auberons l’ot ens el bos ù il ert : 
Ah Dix ! fait il , j’oi mon ami corner , 
Que jou ai fait tante paine endurer ; 
Or li perdoins cank’il a meserré , 
Car plus preudomme ne poroie trover , 
Fors que le cuer a trop legier d’asés . 
Jou me souhaide ù li cors a sonné , 
En me compaigne cm . hommes armé ; 
Se mestiers est , plus en veul demander » 
Tantost i fu comme il l’ot devissé , 
Par faerie , par le Dieu volenté . 
En Babilone sont maintenant entré , 
Toutes les rues emplisent de tos lés . 
Et Auberons est ou palais montés ; 
Hues le voit , si le court acholer . 
Sire , fait il , vous soiés bien trové ! 
De Dieu vous renc . vc . mercis et gré , 
Qu’en si lonc regne m’estes venus tenser » 
Dist Auberons : « Or laisiés çou ester ; 
Toujours t’aidrai en fine loiauté , 
Tant com vauras par mon consel ouvrer » 
Et li baron vont parmi la chité ; 
Paien detrencent les flans et les costés . 
Et Auberons fait l’amiral combrer , 
Et si le rent Huon le baceler . 
Hues le prent , s’a grant joie mené . 
Rois Auberons a fait le ban crier , 
Qui Diu velt croire qu’il n’avera nul mel ; 
Plus de . iim . en font en fons lever . 
Et Hues a l’amiral apielé : 
Sire , fait il , estes vous porpensés ? 
Car créés Dieu , le roi de maïsté , 
U se chou non , tout maintenant morrés » 
Dist l’amirés : « Ains me lairai tuer 
Que jou guerpise Mahommet , le mien Dé » 
Et Auberons commença à crier : 
Hues , dist il , con ies desmesurés ! 
Car pren le teste de cel cuivert malfé ; 
Envers Karlon t’en poras aquiter » 
Hues a trait le bon branc aceré , 
Tout maintenant li a le cief copé ; 
Le barbe prent qui pendoit sor le nés , 
Puis li osta . iiii . dens maiselers . 
Dist Auberons : « Hues , or m’entendés : 
Tu as le barbe et les dens autretel ; 
Gardes les bien , por Diu de maïsté , 
Car c’est ta mors et si est ta santés . 
— Sire , dist Hues , merci , por l’amor Dé ; 
De legier cuer ai tout adès esté ; 
En tel lieu , sire , s’il vous plaist , les meté , 
Que jou nes perde , se il vous vient en gré » 
Dist Auberons : « Tu as moult bien parlé . 
Jou les souhaide Geriaume ens ou costé ; 
Deseur le hance les ait enséelés , 
En tel maniere que ne li facent mel » 
Tantost i furent comme il tot devisé , 
Par faerie , par le Dieu volenté . 
Dist Auberons : « Hues , or m’entendés : 
Il me convient droit à Monmur aler ; 
Biax dous amis , de bien faire pensé . 
Vous enmerrés la fille l’amiré , 
C’est Esclarmonde qui tant a de biauté . 
Jou te desfenc , sor les menbres coper , 
Et si très chier con tu as m’amisté , 
Que tu n’i gises ne n’aies abité 
Desc’à cele eure que l’aras espousé , 
Tout droit à Romme , la mirable cité . 
Et se t’i gis , si me puist Dix salver , 
Tu te venras en si grant povreté 
Qu’il n’est cors d’omme qui le péust conter . 
— Sire , dist Hues , je m’en quit bien garder » 
Dist Auberons : « Dont ferés vous que ber » 
Adont li fait . i . calant aprester ; 
Tant est divers nus nel poroit conter . 
La nés fu grande et de biele façon 
Et tant divers que nel dirait nus hom : 
La mers i fu portraite et li poison , 
Et tout li oir de France le roion , 
De Cloevis , qui tant estoit preudom . 
Canbres i ot à moult grande fuison ; 
Dedens ont mis les auferrans gascons , 
Et pain et car , vin claré à fuison , 
Et de bescuit tant comme il lor fu bon , 
Et vair et gris i misent li baron . 
Congiet a pris li petis Auberon , 
Au departir ala baisier Huon . 
Rois Auberons a congiet demandé , 
Et Huelins si l’a baissié asés . 
Quant l’ot baisié , si commence à plorer . 
Hues le voit , se li a demandé : 
Sire , fait il , por Diu , et vous c’avés » 
Dist Auberons : « J’ai de toi grant pité ; 
Ne te verrai jamais en ton aé , 
S’aras éu tant grande povreté 
Qu’il n’est cors d’omme qui le péust penser » 
Atant s’en torne qu’il n’i a plus parlé , 
Et Hues est encore sejournés . 
La damoisele , que Hues ot trové 
Ens en la tour o le gaiant dervé , 
Fist . i . haut homme du païs esposer ; 
Amiraus fu , si fu crestiienés . 
Toute la tere lor donna à garder 
Que tint Gaudise , qe Hues ot tué » 
Et puis s’atorne li enfes de l’aler . 
I . batel fisent moult ricement ferer , 
Que il menront aveuc lor grande nef ; 
S’en isteront as bours et as cités . 
Adont est Hues dedens la nef entrés ; 
Il et si homme n’i ont plus aresté , 
Drecent lor voile , si s’espaignent en mer . 
Ainc ne finerent tote jor de sigler 
Desc’à cele eure miedis fu sonnés ; 
Adont s’asisent là dedens au disner . 
A mengier orent et à boire à plenté , 
Car li hanas lor rendi vin asés . 
Dix , c’a dit Hues , com m’avés viseté ! 
J’ai . i . hanap qui vaut une cité , 
Et . i . hauberc qui moult fait à loer . 
Si ai . i . cor de blanc ivoire cler ; 
Quant je le sonne et je le veul corner , 
J’ai tant de gent com je veul demander ; 
Et s’ai le fille Gaudise l’amiré , 
Dame Esclarmonde , qui tant a de biauté . 
Je l’aime tant , si me puist dix salver , 
Que de son cors ne me puis consirer . 
Cis nains boçus me cuide vergonder , 
Qui me desfent à le dame à juer ; 
Mais ja por lui nel lairai , en non Dé , 
Que jou ne fache de li ma volenté » 
Et dist Geriaumes : « Vous estes faus provés ; 
Vous savés bien qu’il vous dist verité , 
Et si volés son commant trespaser : 
Se tu i gis , se me puist Dix salver , 
Tu en seras honnis et vergondés . » 
Et respont Hues : « Laissiés tout çou ester , 
Car je ferai çou que j’ai en pensé . 
Sire Geriaumes , se vous péur avés , 
En ce batel tot maintenant entrés , 
Et de vitaille i metés à plenté » 
Et dist Geriaumes : « Si ferai ge , en non Dé . 
Segnor , dist il , alons i tost entrer , 
Car il est faus et trop desmesurés , 
Et ses peciés nous poroit bien grever » 
Et il si fissent , n’i sont plus aresté ; 
Tout . xiii . entrerent ens el batel feré . 
Et Hues qeurt . i . bel lit aprester ; 
Qui dont véist la dame duel mener , 
Ses poins detordre , et ses caviax tirer . 
Il n’est nus hom qui n’en presist pité . 
Sire , dist ele , merchi , por l’amor Dé ! 
Atandés tant que m’arés espousé . 
— Dame , dist il , non ferai , en non Dé » 
Adont le prist , et si l’a acholé ; 
U lit se coucent sans point de l’arester : 
De le pucele a fait se volenté . 
Onqes si tost n’ot son deduit pasé , 
Une tempeste commence par le mer . 
La nés Huon , ù la damoisele ert , 
Commence à croistre et trestote à froer ; 
Ens . vc . pieces est li calans volés . 
Sour une plance est Hues demorés , 
Entre ses bras Esclarmonde al vis cler , 
Et si baron vont flotant par le mer . 
Diex les conduie , qui tot a à sauver ! 
Plus de . c . lieues sont arrier reculé ; 
Le plance flote sor coi Huelins ert . 
Par le voloir de Dieu de maïsté , 
Est l’enfes Hues en une ille arivés , 
Il et s’amie qui moult ot de biauté , 
Tout aussi nu comme au jor qu’il fu nés . 
Moult par sont liet quant il sont escapé ; 
Par dedens l’erbe se sont envolepé , 
Et la pucele a tenrement ploré . 
Hé ! las , dist ele , com sons en grant vielté ! 
— Dame , dist Hues , or laisiés çou ester ; 
Foi que doi vous , n’i valt riens dementers ; 
Acolons nous , se morrons plus soef . 
Tristrans morut por bele Iseut amer , 
Si ferons nous , moi et vous , en non Dé » 
Adont se sont andoi entracolé . 
Entrues qu’il sont ensement dementé , 
Atant es vous . xx . galios de mer ; 
En . i . batel vienent tot abrievé : 
Ens en cele ille soloient reposer , 
Et il i sont maintenant aresté . 
Vitaille avoient aveuc aus aporté ; 
Lonc de Huon sont asis au disner . 
Hues escoute , se les oï parler ; 
Dist à s’amie : « Me dame , ore escoutés : 
Jou oi çà gens , si me puist Dix salver » 
Son cief dreça , si les a esgardés . 
Dame , il menguënt , dist Hues , en non Dé , 
Je lour irai de lour pain demander : 
Tenés vous coie , maintenant me rarés . 
— Sire , dist ele , alés à Damedé » 
Hues se drece , courant s’en est alé , 
Tout aussi nus comme au jor que fu nés ; 
Il vint à ciaus , se les a salués . 
Segnor , dist il , cil Dix vous puist salver , 
Qui tout le mont a sous lui à garder ; 
Je vous requier de vo pain me donnés » 
Et cil respondent : « Tu en aras asés ; 
Mais or nous di qui t’a chi amené . 
— Par foi , dist Hues , li tenpeste de mer » 
[bi . pain li donnent si le laissent aler] 
Droit à s’amie est Hues retornés , 
Du pain li donne que il ot aporté . 
Li galiot ont ensanle parlé ; 
Dist l’uns à l’autre : « Par Mahommet mon Dé , 
Moult m’esmervel d’ont est li baceler ; 
Sans compaignie n’est pas chi arestés : 
Alons après savoir ù est tornés » 
Trestout ensanle sont après lui alé , 
Vienent au lieu ù l’enfes Hues ert , 
La dame trovent , qui trestote nue ert . 
Quant il le voient , si l’ont bien ravisé ; 
A haute vois commencent à crier : 
Dame Esclarmonde , vous ne poés aler ; 
Vous avés fait vostre pere tuer . 
A Yvorin vous en vaurons mener , 
Çou est vos oncles , si en fera son gré ; 
Dedens . i . fu vous fera enbraser , 
Et vous , lecieres , arés le cief copé . 
— Signour , dist ele , merchi , por l’amor Dé ! 
De mon cors faites toute vo volenté ; 
Mais que ne faites au damoisel nul mel » 
Et il respondent : « Ne sera pas tué , 
Mais de l’angoisse ara à grant plenté » 
Adont ont pris Huon le baceler , 
Les iex li bendent , les poins li ont noé , 
Puis ont saisie la dame de tous lés , 
Et si le mainnent dedens lor grande nef . 
Ele fait duel ja si grant ne verrés ; 
Et chil li ont . i . bon ermin donné 
Et par deseure . i . mantel bien ouvré . 
Drecent lor voile , si sont aceminé , 
Huon laissierent dolant et abosmé , 
Tout aussi nu comme au jor que fu nés . 
Or est li enfes en grande povreté , 
Et chil s’en tornent , si sont acheminé , 
Nagent ensanle , que n’i sont aresté . 
Uns vens lor vint qui acoilli lor nef ; 
Vers Aufalerne se vont sans arester , 
Desous la tor sont tot droit arivé . 
Li amirés ert el palais listé ; 
A ses fenestres a son cief hors bouté , 
Et perçoit ciaus qui là sont aresté . 
Jus de la tor est errant devalé , 
De ses barons a aveuc lui mené . 
Quant vint au port , se lour a demandé : 
Qués avoirs esse que vous chi amené » 
Et chil respondent : « Sire , vous le saré : 
Che sont cendal et hermin engolé . 
Se nous devons tréu au port paser , 
Nous le donrons volentiers et de gré » 
Et dist Galafres : « Encor vous demanc el : 
Qu’est cele dame que je voi là plourer ? 
— Sire , font il , par Mahomet no Dé , 
C’est une esclave c’acatames sor mer » 
O le la dame si commence à crier : 
Sire , fait ele , ce n’est pas verités ; 
Por Mahomet , aiiés de moi pité , 
Car je fui fille Gaudise l’amiré ! 
Mes pere est mors et à se fin alé 
Par . i . varlet de Franche le rené , 
Et cist me veulent à mon oncle mener . 
Se il me tient , je sai par verité 
Qu’il me fera en un fu enbraser » 
Et dist Galafres : « Aveuc moi remanrés » 
Puis dist à chiaus : « La dame me livrés » 
Et chil respondent : « Non ferons , en non Dé » 
Galafres l’ot , s’en fu moult aïrés ; 
Dist à ses hommes : « Ces gloutons me prendés » 
Li baron salent qui les cuident combrer , 
Mais chil se sont à desfense torné . 
Mais lor desfense lor a petit duré ; 
Trestous les ont ochis et decopés , 
Fors . i . tout seul , chil lor est escapé ; 
N’i content gaires , ains le laisent aler . 
Prisent le dame , il ne demandent el ; 
Il l’enmenerent sus el palais listé . 
Li roi Galafres ne se vot arester ; 
Erroment l’a à moillier espousé . 
Adont le prist la dame à apieler : 
Sire , dist ele , merchi , por amor Dé ! 
Jou ai . i . veu à Mahommet voué : 
Desc’à . ii . ans ne puis en lit entrer 
Là où nus hom gise , par verité . 
Or m’en repenc por la vostre amisté , 
Car moult sui lie que m’avés esposé ; 
Mais se je pase çou que jou ai voué , 
Mahons , nos sire , nous en sara mal gré : 
Si vous proi , sire , que vous me deportés . 
— Dame , dist il , par Mahonmet mon Dé , 
Jou ne quier ja par moi vo veu paser ; 
Mais , par celui qui je doi aourer , 
Ains vous gardroie . xx . ans trestous pasés 
Que de vos cors n’aie les amistés » 
Puis dist la dame coiement , à chelé : 
Par Jhesu Crist qui je veul aourer , 
Je garderai Huon ma loiauté , 
Et souferrai paine et dolour asés 
Ains que nus hom ait de moi l’amisté » 
Or vous lairai chi de la dame ester ; 
Du galiot vous vaurai deviser 
Qui lour estoit de la nef escapé . 
Desc’à Monbranc ne se vot arester , 
Yvorin trove en son palais listé , 
Adont li conte toute la verité : 
Que li siens freres estoit à fin alés 
Par . i . garçon qui fu de France nés , 
Puis enmena Esclarmonde au vis cler . 
Nous . x . estiemes en une grande nef , 
Si le trovames en une ille de mer ; 
La damoisele eu ge tost ravisé . 
Nous le deviemes çà dedens amener , 
Quant . i . oraiges qui acuelli no nef 
Sus Aufalerne nous a fait ariver . 
Li roi Galafres nous vint à l’encontrer , 
Mes compaignons fist trestous decoper ; 
Mahons m’aida que je fui escapés . 
Galafres a vo cousine espousé » 
Yvorins l’ot , li sans li est mués . 
Hé ! las , fait il , est mes freres tués , 
Et s’a ma niece Galafres l’amiré ! 
Il est mes hom , de moi tient son rené ; 
Moi le rendra , se il li vient à gré » 
I . mesagier fait erroment monter , 
Et se li fait boinnes letres donner 
Que il li fache sa nieche ramener . 
Cil s’en torna , et a tant cheminé 
Qu’en Aufalerne est . i . matin entré . 
L’amiré trove o son rice barné ; 
Cil l’en apiele con ja oïr porés : 
Galafres sire , fait il , or m’entendés : 
Rois Yvorins , qui tant fait à loer , 
Par moi vous mande sa niece li rendés ; 
Se chou ne faites , sachiés en verité , 
Il vous fera tout vo païs gaster » 
Et dist Galafres : « Amis , or m’entendés : 
Rois Yvorins fera sa volenté , 
Mais por nul homme qui de mere soit né , 
Jou ne rendroie la pucele al vis cler » 
Dist li mesaiges : « Dont n’en ferés vous el » 
Dist l’amirés : « Non , par Mahom mon Dé » 
Li mesagiers est arriere tornés ; 
Tant a coitiet le destrier sejorné 
Qu’il est venus à Monbranc la cité . 
Yvorin a les nouveles conté , 
Que rois Galafres li a moult bien mandé 
Que la pucele , qui tant a de biauté , 
Ne rendera pour homme qui soit né . 
Yvorins l’ot , s’a se barbe juré 
Qu’il li torra sa tere et son regné . 
Or vous lairai de ceste guerre ester ; 
Quant tans en ert , bien en sarai parler , 
Si vous dirai de Huon le menbré , 
Qui gist ens l’ille , en grande povreté , 
Les poins loiiés et les . ii . iex bendés . 
Et d’Auberon vous veul . i . poi conter , 
Qui fu ou bos aveuqes son barné . 
De Huelin li prist à ramenbrer ; 
De ses biax iex commença à plorer . 
Dient si homme : « Gentis sires , c’avés » 
Dist Auberons : « Par foi , vous le sarés ; 
Il me souvient du las , maléuré , 
C’est Huelin qui j’ai m’amor donné . 
Jou li aidai son mesaige à conter , 
Et l’amiral li aidai à tuer . 
Sa fille en ot aveuqes lui mené ; 
Desfendi lui , sor les menbres coper . 
K’à le pucele n’éust ja nul pensé 
Desc’à cele eure qu’il l’aroit espousé . 
Ore a li leres men commant trespasé , 
Et s’est li las en si grant povreté 
Qu’il a perdu canke li oi donné , 
Le cor d’ivoire et le hanap d’or cler , 
Si gist li las en une ille de mer , 
Les poins loiiés et les . ii . iex bendés . 
Diex le gonfonde , car il m’a vergondé , 
Quant mon commant a trestout trespasé » 
Dist Glorians , un chevaliers faés : 
Sire Auberons , e[n] non Dieu tort avés . 
Dix fist Adan , du limon l’ot fourmé , 
Evain se feme , qui moult ot de biauté ; 
Tout paradis lour fist abandoner , 
Fors seul . i . fruis , chil lour fu devéés . 
Eve en manga , che fu par le maufé , 
Et puis en fist Adan le col passer . 
Sainte Marie , ke ne vous porpensés 
Que cis Adans , qe Dieus avoit formé , 
Qu’i trespasa le coumant Damedé , 
Et puis li ot Dix trestout pardonné » 
Atant es vous Malebrun le séné ; 
Devant le roi s’est à genous jetés . 
Sire , dist il , laisiés vo cruauté 
Et si aidiés l’enfant à delivrer » 
Dist Auberons : « Non ferai , en non Dé » 
[bDist Malabruns : « G’irai , se vous volés » 
Dist Auberons : « Tu i pues bien aler] ; 
Mais , par celui qui en crois fu penés , 
Se tu i vas , je te doins . i . don tel : 
XXVIII . ans seras luiton en mer , 
Aveuc les . xxx . que tu i dois ester , 
Et si t’estuet mon hauberc raporter , 
Mon cor d’ivoire et mon hanap doré . 
Se tu tant l’ainmes , tant le pues acater , 
Et si te di , en fine loiauté , 
Tu ne li pues ne tolir ne donner ; 
Mais aussi nu con vous le troverés , 
Le porterés sor le rive de mer . 
— Sire Auberons , dist Malabruns li frans , 
U troverai Huelin le vaillant » 
Dist Auberons : « Ens l’ille Moysant ; 
A . iii . lieuetes est infers le puant : 
Là troverés le caitis , las , dolant » 
Dist Malabruns : « A Jhesu vous commant , 
Ne finerai jamais en mon vivant , 
Si troverai le damoisel vaillant » 
Atant s’en va vers le mer ceminant ; 
Ainc ne fina ne n’ala arestant , 
Si est venus droit à le mer bruiant . 
Il joint ses piés , si saut ens l’aige errant ; 
Plus tost s’en va c’oisiax ne va volant . 
Or saciés bien que il aloit flotant ; 
Ne s’i tenist . i . grans oisiax volant . 
Tant esploita et tant ala noant 
Qu’il est venus à Huelin l’enfant , 
U se gisoit , ens l’ille Moysant . 
Les iex bendés , le cuer avoit dolant ; 
Sovent maudist Auberon le vaillant . 
Atant es vous Malebrun acourant . 
Chil Malabruns est dedens l’ille entrés ; 
Huelin trove ù gist moult abosmés . 
Il le salue de Dieu de maïsté : 
Hues , fait il , velliés u vous dormés ? 
— Hé Dix ! dist Hues , cui o ge là parler » 
Dist Malebruns : « Aparmain le sarés : 
Je sui . i . hom qui moult vous a amé ; 
Autant vous aim , se Dix me puist sauver , 
Con fait la mere l’enfant qu’ele a porté . 
Malabruns sui par droit non apielé , 
Li luitons sui , saces de verité , 
Qui te porta outre le rouge mer , 
Quant tu déus en Babilone entrer . 
— Malabruns frere , dist Huelins li ber , 
Car vien avant , por Diu de maïsté , 
Les ix du cief et si me desbendés » 
Dist Malebruns : « Tot à vo volenté » 
Il pase avant , le bendel a osté , 
Et puis li a les . ii . poins desnoués . 
Quant Hues voit que il est delivrés , 
Ne fust si liés pour . xiiii . cités : 
Malebrun frere , je vous veul demander , 
Biau dous amis , qui t’a chi amené » 
Dist Malebrons : « Auberons li faé 
M’i envoia par convenent itel 
Que jou seroie luitons en haute mer 
XXVIII . ans , tant m’i convient ester , 
Avec les . xxx . que g’i doi converser . 
Por toi m’estuet ma poinne à doubler , 
Et si m’estuet le haubert rapourter , 
Le cor d’ivoire et le hanap doré , 
Car ansi l’ai ge Auberon créanté . 
— A foi , dist Hues , [bDix le puist craventer] ! 
— Tu dis trop mal , ceu a dit Malabrons ; 
Quanque tu dis sait bien li petiz hons . 
— Certes , dit Hues , je nou doute . i . bouton , 
Car trop m’a fait de mal et de dolour . 
Malebruns freres , dist Huelins li ber , 
Lairés me vous où vous m’an pourterez » 
Dit Malebrons : « Hues , or m’antendés : 
Je vous metrai lai outre à sauveté , 
Mais ne vous puis ne sai ne lai mener ; 
Faites errant , sur ma crupe montés . 
— Sire , dit Hues , tout à vo volonté » 
Dedens sa pel est Malabrons entrez , 
Et Hues est sour sa crupe montés ; 
Janbes croisies , s’est asis tout soué , 
Tout ensi nuz com lou jour qu’il fuit nez 
Et Malabrons est saillis en la mer , 
Et si a tant esploitié et erré 
Que d’autre part a Huon arivé . 
Il le [bgita] sour la rive de mer . 
Hues , dit il , à Jhesu demourés , 
Je ne vous puis ne tolir ne donner : 
Il me convient por le haubert aler , 
Et por le cor , pour le hanap doré . 
Demeure à Dieu ; ne te puis conforter » 
Atant s’en torne , s’est salis ens la mer , 
Et Hues est iluec tous seus remés . 
Ore a tel duel , le sens cuide derver . 
Hé ! las , fait il , quel part porai aler ? 
Sainte Marie , et car me secourés ! 
Se dras éusse por couvrir mes costés , 
Ce m’est avis que n’éusse nul mel . 
Cis nains boçus m’a honni et tué ; 
Mais , par celui qui en crois fu penez , 
Puisqu’il me laise en si grant povreté , 
Se mestiers est , je mentirai asés ; 
Jamais por lui ne sera trestorné . 
A . vc . diables soit ses cors commandés » 
Dont sailli sus , que n’i est arestés . 
Or s’en va Hues corant parmi les prés , 
Tout aussi nu comme au jor que fu nés . 
Or escoutés du jouene baceler , 
Quele aventure Dix li a destiné ; 
Qui veut aidier ja n’ert desbaretez . 
Desous . i . arbre a . i . homme trové 
Qui fu si fais que vous dire m’orrés : 
Il ot se harpe dont il savoit harper 
Et sa vïele dont il sot vïeler ; 
En paienie n’ot si boin menestrel . 
Devant lui ot une nape geté ; 
Desus avoit . iiii . pains buleté , 
Et plain boucel de vin et de claré : 
Il ot . c . ans de son age pasé , 
Verse ou hanap , mais il n’en pot goster ; 
Des iex du cief a tenrement ploré . 
Atant es vous Huon le baceler , 
Tous aussi nus comme au jor que fu nés . 
Quant [bcil] le vit , moult en fu esfraés , 
Por çou qu’il vint tos nus parmi le pré ; 
A haute vois commença à crier : 
Sauvages hom , ne me faites nul mel . 
— Par foi , dist Hues , sauvages sui asés ; 
[bJe ne vous quier toucher ne adeser , 
Mais je vous pri de vo pain me donnés » 
Dist li jougleres : « Tu en auras asés , 
Mais ains dirés en quel Dieu vous créés . 
— Par foi , dist Hues , ou quel que vous vorrés » 
Dist li jougleres : « J’ai de toi grant pité : 
Pren en me malle] . i . hermin engoulé 
Et . i . mantel d’escrelate fouré ; 
Cuevre ta car , boin mestier en avés , 
Puis vien séoir et si boif cest vin cler , 
Et si menguë , que je n’en puis gouster , 
Et compaignie , s’il vous plaist , me tenés , 
Par tel convent que vous dire m’orrés , 
Que jamais homme plus dolant ne verrés . 
— Par foi , dist Hues , compaignon ai trové ; 
S’estes dolans , je sui courciés asés . 
Che sace Dix , li rois de maïsté , 
Que j’ai éu de povreté asés ; 
Or serai rices se j’ai mangiet asés . 
Sire , dist Hues , moult preudom me sanlés ; 
Diex le vous mire che que vous dit m’avés » 
Dont pase avant , s’a le torsel combré , 
L’ermine prent et si l’a endossé , 
Et par deseure le mantel endossé ; 
Braies , cemises i trova il asés , 
Si en a pris tout à sa volenté . 
Revestus est et moult bien atorné , 
Puis est asis à le table au disner , 
Du pain menga , si but du vin asés . 
Et li jougleres le prent à regarder , 
Cortoisement le prent à apieler : 
Amis , dist il , de quel tere es tu nés » 
Hues l’entent , si commence à penser . 
Dix , dist li enfes , biaus rois de maïsté , 
Mentirai jou , u je dirai vreté ? 
Je sai moult bien , si me puist Dix salver , 
Se je di voir , je n’en puis escaper . 
Auberon sire , ç’a dit Hues li ber , 
Tu m’as failli , je ne te puis amer ; 
Por poi de cose m’as or coilli en hé , 
Quant por m’amie m’as fait tel cruauté . 
Mais , par celui qui en crois fu pené , 
En vo despit mentirai jou asés ; 
Se m’as fait mal , je te ferai vieuté » 
Adont a Hues le jougleur apelé : 
Sire , fait il , que m’avés demandé ? 
Si m’aït Dix , je m’estoie oubliés . 
— Amis , dist il , de quel tere es tu nés ? 
— Sire , dist Hues , aparmain le sarés : 
Je sui d’Aufrique , ja mar le mesquerrés , 
O marcéans devoie passer mer , 
I . grans tempiés ot acoilli no nef , 
Mi compaignon sont noiet ens la mer ; 
Mahons m’aida que je fui escapés . 
[bMais or me dites , qui si vous dementés] , 
Por Mahommet , qui vous a si iré » 
Dist li jougleres : « Frere , vous le sarés : 
Estrumens sui par droit non apielés ; 
En paienie n’a nul tel menestrel . 
Vés ci me harpe , dont je sai bien harper , 
Et ma vïele dont je sai vïeler , 
Et si sai bien et timbrer et baler . 
J’oi . i . segnor qui moult fist à loer , 
Che fu Gaudise , li cortois amiré ; 
Si fu l’autrier soupris en son ostel 
Par . i . garçon qui de France fu nés , 
Huelins fu par droit non apelés . 
Hé ! Mahom sire , tu le puisses tuer ! 
Par lui sui jou kéus en povreté » 
[bHues l’entent , s’a le cief encliné] ; 
Li menestreus le prent à apieler . 
Dist li jougleres : « Comment as tu à non ? 
— Sire , dist Hues , Garinet m’apele on . 
— Garinet frere , por le cors de Mahon , 
Ne t’esmaier , jentis fieus à baron . 
Orains fus povres , mais or n’as se bon non , 
Car or as tu boin hermin peliçon , 
Et , par deseure , mantel de siglaton , 
Cemise et braies as tu à grant fuison ; 
Or te conforte , si feras qe preudon . 
Tu es biax enfes et si es jouenes hon , 
Encore aras du bien à grant fuison ; 
Mais je sui vieus , s’ai flouri le grenon , 
Et s’ai perdu . i . moult gentil baron , 
Che fu Gaudise à le clere façon ; 
Mahons li face de ses pechiés pardon ! 
Si fu l’autrier soupris en se maison , 
Par . i . garçon de Franche le roion , 
Ce m’est avis que Hues avoit non ; 
Hé ! Mahommet , honnissiés cel Huon » 
Quant Hues l’ot ne dist ne o ne non , 
Tous cois se teut , si baissa le menton . 
Garinet frere , ç’a dit li menestrés , 
Me sire est mors , Mahons en ait pité ! 
Or m’en vois droit à Monbranc la cité , 
A Yvorin , le frere l’amiré , 
Se li vaurai ces noveles conter . 
Se tu voloies aveuc moi demorer , 
Et si vausisses ce fardelet porter , 
Jou te vauroie sur ma foi afier 
Ja . i . denier ne porai conquester 
Que le moitié n’en aies à ton gré . 
Tu n’iras gaires à piet par le rené , 
Car je te di , en fine loiauté , 
Je ne verrai en bourc ne en cité , 
Se jou i veul de mon mestier ouvrer , 
Tu me verras itant mantel donner 
K’à males paines les poras enporter . 
— Par foi , dist Hues , sergant avés trové » 
Le toursel prent , à son col l’a gieté , 
Et par deseure a le harpe toursé , 
Et la vïele dont cil sot vïeler ; 
Droit vers Monbranc se sont aceminé . 
Or s’en va Hues aveuc le menestrel ; 
Li enfes Hues commença à plourer , 
A lui méisme se prent à dementer , 
Si haut si bas dist Hues li menbré : 
Or n’ai ge mie mon bon hauberc safré , 
Mon cor d’ivoire , ne mon hanap doré . 
L’autrier avoie m’amie à mon costé , 
Et mes . xiii . hommes , et de l’avoir asés , 
Et or serc chi . i . povre menestrel » 
Quant li jougleres l’oï si dementer , 
Courtoisement le prist à apeler . 
Garinet frere , dist il , et vous c’avés ? 
S’ore estes povres , ains demain l’avesprer , 
Serés vous rices , se prendre le volés ; 
Laisiés le duel , foi que vous me devés . 
— Maistres , dist Hues , tot à vo volenté » 
A icest mot , ont sor destre gardé , 
Voient venir . vc . hommes armé . 
Premiers les vit Hues li bacelers ; 
Son maistre apiele et se li a mostré : 
Maistres , fait il , par Mahom esgardés ; 
Chi voi grant gent qui vienent tot armé » 
Dist li jougleres : « Alons à l’encontrer » 
As premiers vienent , se lor ont demandé : 
Par Mahommet , ù devés vous aler » 
Et chil respondent : « A Monbranc la cité , 
Si venons droit d’Aufalerne sor mer . 
Li rois Galafres , qui tant a de fierté , 
A le cousine Yvorin l’amiré , 
C’est Esclarmonde , qui tant a de biauté , 
Fille Gaudise , qui l’autrier fu tué ; 
Ravoir le veut Yvorins l’amiré , 
Mais rois Galafres ne li veut delivrer . 
Or en est guerre et grans estors mortés ; 
Droit d’Aufalerne venommes de reuber » 
Quant Hues ot d’Esclarmonde parler , 
Li sans du piet li est u vis montés ; 
Dist à son maistre : « Là feroit boin aler » 
Dist li jougleres : « Laisiés tot çou ester ; 
U il a guerre ne quier jou ja tourner » 
Adont se sont moult durement hasté , 
A Monbranc vinrent si c’on devoit disner . 
Desc’ ou palais ne se sont aresté ; 
Il sont monté les marberins degré , 
Yvorin trovent et o lui son barné . 
Li menestreus l’a premiers salué : 
— Sire , fait il , Mahons te puist salver ! 
Dures noveles te vien ore conter : 
Vos freres est ochis et decopés . 
— Bien le savoie , ç’a dit li amirés , 
Mais de ma niece ai plus le cuer iré , 
Que tient Galafres , qui mes hom est fievé ; 
Nel me veut rendre , tant li sace mander . 
Mais , par Mahom cui je doi aourer , 
Se jou le tieng , jel ferai traïner , 
Et Esclarmonde vaurai jou enbraser » 
Diex ! com li cuers à Huon souslevé , 
Quant de s’amie ot si souvent parler ! 
Il jure Dieu coiement , à celé , 
S’il se devoit tous faire decoper , 
Se l’ira il , ains . i . mois , revisder . 
Le jougleur a Yvorins apelé . 
Amis , dist il , envers moi entendés : 
Pren te vïele , toi convient vïeler ; 
Après tous deus convient joie mener . 
— Sire , fait il , tout à vo volenté » 
Qui li véist se vïele atemprer , 
A . xxx . cordes fait se harpe sonner ; 
Tous li palais commence à retinter . 
Hé Dix ! dist Hues , com chi fait boin ester ! 
Rote ne gigle n’est tele à escouter » 
Dient paien : « Vés chi boin menestrel ; 
Il le convient moult ricement lieuer » 
Qui dont véist ces mantiax desfubler ; 
De toutes pars li prendent à ruer ; 
Et Huelins les vait tos asanler , 
Car il devoit partir au menestrel . 
Li amirés le prist à regarder , 
Dist à ses hommes : « Voiiés bel baceler ; 
C’est grans damaiges que il sert menestrel » 
Et li jougleres a maintenant parlé : 
Sire amirés , fait il , or m’entendés : 
Quant li miens sires fu mors et decopés , 
Jou m’en venoie à Monbranc la cité , 
A votre court les noveles conter ; 
Quant fui pasés outre la rouge mer , 
Desous . i . arbre m’asis por reposer , 
Car moult estoie travilliés et pené . 
Par deseur l’erbe oi ma nape geté ; 
Du pain avoie et du vin à plenté , 
Ne tant ne quant n’en pooie gouster , 
Quant vi venir ce jouene baceler , 
Tout aussi nu comme au jor qu’il fu né , 
Il me proia du pain par amisté ; 
Jou l’en donnai volentiers et de gré , 
Et se li fis . i . hermin endosser , 
Et par deseure . i . mantel afuler ; 
Braies , cemise ot à sa volenté . 
Tant fis à lui c’aveuc moi est remés ; 
Si boin sergant ne poroit nus trover : 
Mon fardel porte et me harpe otretel , 
Mes estrumens , canque li veul livrer ; 
Et quant ce vient al malvais pas paser , 
Deseur son col m’a erroment geté , 
Outre m’emporte com cevax abrievés . 
— Hé ! caitis hom , ç’a dit li amirés , 
Il atent tant , par Mahommet mon Dé , 
Que tu aras grant avoir amassé , 
Puis t’ocira à un mal pas paser ; 
Fai le moi tost par devant moi mander » 
Et il si fist qe ne l’osa vaer ; 
Ore a Huon maintenant amené 
Ens el palais , par devant l’amiré . 
Rois Yvorins le prist à apieler : 
Vasal , dist il , de quel tere es tu nés ? 
C’est grans damages que tu sers menestrel ; 
Miex aferroies à . i . castel garder 
Que ne feroies à servir menestrel . 
C’est par faintise qe ci es arestés ; 
Dolans , caitis , et c’as tu en pensé ? 
Por coi sers tu ichi ce menestrel 
Qui se garist cascun jor de rover ? 
Si ne saroies de nul mestier ouvrer 
Par coi tu fusses à plus grant honnesté ? 
— Sire , dist Hues , les mestiers escoutés : 
Je sai mestiers à moult grande plenté , 
Ses nommerai se il vous vient à gré » 
Dist l’amirés : « Près sui de l’escouter ; 
Mais bien te garde de rien ne te vanter 
Que tu ne saces et bien faire et ouvrer , 
Car de cascun te vorrai esprover . 
— Sire , dist Hues , les mestiers escoutés : 
Je sai mestiers à moult grande plenté . 
Je sai moult bien . i . esprivier muer , 
Si sai cacier le cerf et le sangler ; 
Quant jou l’ai pris , le prise sai corner , 
Et la droiture en sai as ciens donner . 
Si sai moult bien servir à . i . disner ; 
Si sai des tables et des eskiés asés 
Qu’il n’est nus hom qui m’en péust paser » 
Dist l’amirés : « Chi t’estuet arester ; 
Au ju d’eskés te vaurai esprover . 
— Sire , dist Hues , laisiés moi parconter , 
Puis m’asaiés de canqe vous volés » 
Dist Yvorins : « Tu as moult bien parlé ; 
Or nous devise les mestiers que tu sés . 
— Sire , dist Hues , aparmain les sarés : 
Je sai moult bien . i . hauberc endosser , 
L’escu au col et me lance porter , 
Et . i . cheval et courre et galoper ; 
Si sai moult bien en grant estor entrer , 
Et quant ce vient as ruistes cos donner , 
Pires de moi i poroit bien aler . 
Si sai moult bien ens es canbres entrer , 
Et les plus beles baisier et acoler » 
Dist l’amirés : « Ce sont mestiers asés ; 
Mais as eskiés te vorrai esprover . 
J’ai une fille qui moult a de biauté ; 
Des eskiés set à moult grande plenté ; 
Ainc ne le vi de nul homme mater : 
A li t’estuet , par Mahommet , juer 
Par tel convent , s’ele te puet mater , 
Trestout errant aras le cief copé . 
L’autre partie te convient escouter , 
Que se tu pues me fille au ju mater , 
Dedens ma cambre ferai . i . lit parer , 
Aveuc ma fille tote nuit vous girés , 
De li ferés toutes vos volentés , 
Et le matin , quant il ert ajornés , 
De mon avoir . c . libres averés 
Dont porés faire totes vos volentés . 
— Sire , dist Hues , si ert con vous vorrés ; 
Ceste aatine poroit bien demorer » 
Dist Yvorins : « Par Mahommet mon Dé , 
Autrement n’ert com je l’ai devisé » 
I . mes s’en torne , ens la cambre est entré , 
Vint à le dame et se li a conté . 
Dame , fait il , par Mahom , ne savés ? 
Il a là fors venu un menestrel ; 
I . damoisel a o lui amené , 
En paienie n’a si bel baceler . 
A vous l’estuet , par mon cief , à juer 
Au ju d’eskiés , vos peres l’a juré , 
Par tel convent , se le poés mater , 
Trestout errant ara le cief copé , 
Et s’il vous puet , dame , du ju torner , 
Entre ses bras tout une nuit girés , 
Et si fera de vous ses volentés » 
Dist le pucele : « Mes pere est fos provés ; 
Que , par chelui qui je doi aourer , 
Ja si biaus hom n’ert par mon cors tué , 
Ains me lairai à lui mate clamer » 
Et l’amirés fait se fille mander , 
Et cele i vint ki ne l’osa véer ; 
Doi roi l’adestrent par an . ii . les costé . 
Dist l’amirés : « Ma fille , or m’entendés : 
Il vous convient à che vallet juer ; 
Se le poés au ju d’eskiés mater , 
Trestot errant ara le cief copé , 
Et , s’il vous puet faire du ju torner , 
De vous doit faire tote sa volenté . 
— Sire , dist ele , puisqe vous le volés , 
Moi le convient , u veule u non , gréer » 
Puis dist en bas , coiement , à celé : 
Par Mahommet , il le fait boin amer 
Por son gent cors et sa grande biauté ; 
Vauroie ja ke li gus fust finé , 
Si me tenist de jouste son costé , 
Et puis fesist toute sa volenté » 
Adont ont fait . i . samit aporter , 
Emmi le sale le font errant geter ; 
Hues s’asist et la dame delés , 
Et li baron s’asisent de tos lés . 
Et Huelins apiela l’amiré : 
Sire , fait il , envers moi entendés : 
Or vous requier , sire , que nen parlés , 
Vous ne vostre homme , cortoisie ferés ; 
Li jus est grans , nus ne s’en doit meller » 
Dist l’amirés : « Ja mar en douterés » 
Adont a fait errant le ban crier 
Tout coi se taisent , sor les membres coper . 
Adont ont fait l’eskekier aporter , 
Qui estoit dor et d’argent painturé ; 
Li eskiec furent de fin or esmeré . 
Dame , dist Hues , quel ju volés juer ? 
Volés as trais , u vous volés as dés ? 
— Or soit as trais » dist la dame al vis cler . 
Adont commencent à lor ju à penser . 
Li paien ont moult Huon regardé ; 
Mais à son ju entent li bacelers . 
De se maisnie perdi l’enfes asés ; 
Adont commence grant colour à muer . 
La damoiselle le prent à regarder : 
Vasal , dist ele , dites , à coi pensés ? 
Près ne s’en faut que vous n’estes matés ; 
Ja maintenant arés le cief copé . 
— Dame , dist Hues , or laisiés chou ester ; 
Encor n’est mie trestout li jus outrés , 
Ains ert grans hontes et moult très grans vieutés 
Quant en mes bras toute nue gerrés , 
Qui sui sergans du povre menestrel » 
Li baron l’oent , si en ont ris asés . 
Et la pucele a Huon regardé ; 
Amors le point qui si l’a alumé , 
Tant pense à lui , pour se grande biauté 
Qu’ele perdi son ju à mesgarder . 
Hues le voit , grant joie en a mené , 
L’amiral a maintenant apelé : 
— Amirés sire , c’a dit Hues li ber , 
Or poés [bvoir] comment je sai juer ; 
Se jou voloie . i . petitet penser , 
La vostre fille puis bien mate clamer » 
Dist l’amirés : « Ma fille , sus levés ; 
Mal soit de l’eure que vous oi engerré , 
Quant tant haut homme avés de ju torné , 
Et . i . garçons vous a ichi maté . 
— Sire , dist Hues , car ne vous aïrés ; 
Ceste aatine que m’avés devisé , 
Se il vous plaist , pora bien demorer : 
Voiss’ent vo file es canbres reposer , 
Et jou irai servir mon menestrel » 
Dist Yvorins : « Se çou faire volés , 
C . mars d’argent vous feroie donner . 
— Sire , dist Hues , oïl , si m’aït Dés » 
Et la pucele s’en va à cuer iré . 
A foi , dist ele , Mahom te puist grever ! 
Se je séusse [bque ne déust] faire el , 
Par Mahommet , je l’éusse maté » 
Et Hues fu à son maistre ralés ; 
En cele nuit l’ont tout laissié ester . 
Et l’endemain , quant il fu ajourné , 
Li amirés a fait son ban crier 
Que tout se voisent fervestir et armer . 
De toutes pars se keurent adouber , 
Vestent haubers , lacent elmes gesmés , 
Es cevaus montent corans et abrievés . 
Et quant voit Hues ne s’a de coi armer , 
Du cuer du ventre commence à sospirer ; 
Moult volentiers alast aveuc capler , 
Se il éust ceval por sus monter . 
L’amiral voit , se le va apieler . 
Amirés sire , dist Hues , entendés : 
Et car me faites unes armes prester , 
Et . i . ceval sour cui puisse monter ; 
Ens le bataille aveuc vous me menés , 
Si saverés comment sai behorder » 
Dist l’amirés : « Tu as moult bien parlé » 
Adont li fait boinnes armes prester . 
I . Sarrasins cuida Huon gaber ; 
A son escrin est maintenant alés , 
Si en trait fors . i . branc d’achier letré , 
Vint à Huon , et se li a donné : 
Vasal , dist il , cestui me porterés ; 
Je l’ai maint jor en mon escrin gardé » 
Hues le prent , du fuerre l’a geté , 
De l’une part se traist lés . i . piler . 
Ce dist le letre qui fu el branc letré 
Qu’ele fu suer Durendal au puing cler ; 
Galans les fist , . ii . ans mist à l’ouvrer , 
X . fois les fist en fin achier couler . 
Par foi , dist Hues , boin don m’avés donné ; 
Mais se je puis , il ert guerredonné » 
Son senescal a li rois apelé : 
Va , si me fai . i . cheval enseler , 
Le plus corant que tu poras trover , 
Et si le donne ce jouene baceler » 
I . Sarrasin s’en est avant alés . 
De mal à dire s’estoit acoustumés : 
Sire , fait il , c’avés vous en pensé ? 
Cis a servi ce povre menestrel 
Et en mains lieus a venu et alé ; 
Il set du mal et de le honte asés , 
Il n’atent fors , par Mahommet mon Dé , 
Que de vous puist et partir et sevrer . 
Se vous li faites ceval corant prester , 
Il s’enfuira , quant il sera montés » 
Dist l’amirés : « Quel consel me donrés » 
Et chil respont : « Aparmain le sarés ; 
Vous li faciés povre ceval donner » 
Dist l’amirés : « Tout à vo volenté » 
On li a fait . i . cheval amener ; 
Lonc ot le col , et maigre le costé , 
Recréans fu : . vii . ans avoit pasé 
Qu’il n’ot mengié d’avaine ne de blé . 
D’un piet cloçoit , si ot . i . oiel crevé , 
Plus de . vii . ans ot son age passé ; 
Celui ont fait Huelin amener . 
L’enfes i monte , qui moult ot de fierté , 
Des esperons a le cheval hurté ; 
Mal soit du pas dont il l’ait remué . 
Hé ! las , dist Hues , com je sui mal monté ! 
Et paiien issent de la boune cité ; 
Vers Aufalerne se sont aceminé . 
Tant ont coitié les cevax sejorné 
La proie acoillent par devant la cité . 
Et Yvorins va as portes hurter ; 
A haute vois commença à crier : 
Galafres rois , çà defors isterés ? 
[bSe je vous tien , vous serés traïnés , 
Se ma cousine errant ne me rendés » 
Galafres l’ot , tot en fu esfraés] ; 
Voit Esclarmonde , se l’en a apielé : 
Dame , fait il , or poés escouter ; 
Par vous es[t] çou c’on destruit mon rené . 
— Sire , dist ele , j’en ai mon cuer iré ; 
Se il vous plaist , sire , se me rendés , 
Si raverés em pais vos iretés » 
Et dist Galafres : « Por noient en parlés ; 
Ainc n’averai piet de tere à garder 
Que jou vous rende à nul homme carné : 
S’on devoit pendre Yvorin le barbé , 
Si ferai jou de vous ma volenté . 
— Voire , biau sire , quant vous verra à gré , 
Quant li doi an que vous avés voué 
Seront trestot aconpli et pasé » 
Laiens avoit . i . jouene baceler , 
Sorbrins estoit par droit nom apelés ; 
Ses oncles fu Galafres l’amiré . 
Quant voit son oncle qui si est dementé , 
Il l’en apiele con ja oïr porés : 
Oncles , fait il , or lasiés chou ester ; 
Je vous dirai comment je veul ouvrer . 
De mes adous me vorai aprester , 
Et si vaurai sor mon ceval monter , 
S’irai là fors bataille demander 
A Yvorin , qu’il m’envoit à jouster 
I . Sarrasin du miex de son ostel . 
Se il me puet conquerre ne mater , 
Vous li rendrés Esclarmonde au vis cler ; 
Et se je puis le Sarrasin tuer , 
Laist vous vo tere et vo païs ester , 
Et Esclarmonde qui tant fait à loer . 
Mix vient le guerre par nous . ii . afiner 
Que tant de gent i soient decopé » 
Et dist Galafres : « Ore as tu bien parlé » 
Sorbrins s’arma , qui tant ot de fierté , 
Le hauberc vest , lace l’elme jesmé , 
Et çainst l’espée à son senestre lés . 
Blancardin fist ens la sale amener , 
Plus blans estoit que ne soit flor de pré . 
Li cevaus fu ricement enselés : 
Li sele fu d’os de poison de mer , 
Li frains du cief vaut . m . mars d’or pesé . 
Et li poitrax ne fist mie à blasmer : 
XXX . escaletes i ot fait aouvrer ; 
Quant Sorbrins est sor le ceval monté , 
Les escaletes sonnent itant soué 
Harpe ne gigle n’est tele à escouter . 
De le vile ist ensement atornés . 
Si comme il fu venus sor les fosés , 
Voit Yvorin , si commenche à crier : 
Amiraus sire , faites pais , s’entendés : 
A vous m’envoie Galafres l’amirés ; 
En vostre route . i . Sarrasin prendés ; 
Se doi i vienent , ne m’en quier ja torner . 
Se jou les puis conquerre ne mater , 
Laisiés mon oncle en pais ses iretés ; 
Et se li vostre pueent moi conquester , 
Vous raverés Esclarmonde au vis cler » 
L’amirés l’ot , prent soi à regarder , 
N’i voit paien qui se voist presenter . 
Li uns à l’autre prendent à rimeter 
Que c’est Sorbrins , qui tant a de fierté ; 
Qui l’atendra , tout a son tans usé . 
Quant or voit Hues que nus n’i veut aler , 
Hors de la route est partis et sevrés , 
Son ceval point par an . ii . les costés ; 
Mal soit du pas qu’il le puist remuer . 
Dient paien : « Cestui portent maufé » 
Et li jougleres s’est en haut escriés : 
Hé ! Yvorin , Mahom te puist grever , 
Quant tu li as si fait ceval donné » 
Et Huelins ne se vot arester , 
Vint à Sorbrin , se li a escrié : 
Sarrasin frere , ce dist Hues li ber , 
Parole à moi , se t’ame ait ja pité » 
Et dist Sorbrins : « Amis , que demandés ? 
— Par foi , dist Hues , aparmain le sarés : 
Je vous requier à moi venés joster . 
— Es tu paiens , Sarrasins ne Escler ? 
— Naie , dist Hues , Dix les puist craventer ! 
Ains croi celui qui en crois fu penés . 
Se je suis povre , ne m’aies en vieutés ; 
Chevaliers sui et de grant parenté , 
Si te requier , desour ta loiauté , 
Que sans bataille ne m’en laies aler » 
Dist li paiens : « Onqes mais n’oï tel . 
C’est de ta mort que tu m’as aparlé ; 
A . i . seul cop t’averai ja tué » 
Et respont Hues : « Por noient en parlés , 
Car j’aime mix que vous chi m’ociés 
Que jou retorne , s’arai à vous jousté » 
A ices mos ont laissiet le parler , 
Si s’entreslongent . i . arpent mesuré . 
Li enfes Hues a le cheval hurté ; 
Mais tant ne set ne coitier ne fraper 
Que il le puist hors de son pas oster . 
Par foi , dist Hues , je sui mal asenés . 
Sainte Marie , et car me secorés , 
Et que je puisse ce ceval conquester » 
Plaist vous oïr comment il a ouvré ? 
En travers torne le ceval esclopé , 
Vers le paiien a mis l’escu bouclé . 
Et Sorbrins vint par moult grande fierté . 
Li cevax bruit comme effondres de mer , 
Li paiens baisse l’espiel au fer quarré , 
Et fiert Huon sour son escu bendé ; 
Desour la boucle li a frait et troé , 
Mais le hauberc n’a il point enpiré : 
Se lance brise , plus n’i a conquesté , 
Ne tant ne quant n’a l’enfant remué 
Nient plus q’éust à une tour hurté . 
Paien le voient , qui sont enmi le pré ; 
Dist l’uns à l’autre : « Ci fait malvais aler ; 
C’est grant mervele comment il a duré » 
Dist l’amirés : « Il est plains de fierté ; 
Car pléust ore à Mahommet , mon Dé , 
Que il fust ore sor mon ceval monté » 
Et Hues tint le bon branc d’achier cler , 
Et s’a le lance jetée enmi le pré . 
De l’escremie savoit l’enfes asés ; 
Le paiien fiert quant dut outre paser , 
Amont sor l’elme li a grant cop donné , 
Tout li fendi ; ne vaut . i . gant paré , 
La blance coiffe , . i . denier monnaé . 
Il le porfent desc’au neu du baudré , 
Estort son cop , se l’a jus mort jeté . 
Par le canfrain a le ceval conbré ; 
Il dessendi du sien enmi le pré , 
Sor Blancardin est li enfes montés , 
Le recréant laisse estraier aler , 
Celui emmaine que il ot conquesté , 
En plain arpent le fait . xx . fois torner , 
Au tor françois en vient vers l’amiré . 
Et Yvorins est contre lui alés , 
An . ii . ses bras li a au col jeté . 
Et paien issent de la bone chité ; 
Tout devant vint Galafres l’amiré , 
Son neveu trueve et mort et decopé , 
Deseur le cors s’est . iiii . fois pasmé , 
Puis laist son duel , ens l’estor est entré . 
Il et si homme sont ens l’estor mellé , 
Maint cop i a et feru et donné ; 
Yvorin ont et se gent reculé . 
Mais Huelins a le ceval hurté , 
Fiert . i . paiien que il a encontré 
Si que le teste li fait du bu sevrer , 
Puis fiert . i . autre , fendu l’a et copé , 
Et autre cop a l’autre mort jeté ; 
Ains qu’il areste , en a . xii . tué . 
Turc et paiien le fuient de tos lés ; 
Le gent Galafre sont si fort esfréé 
Por les grans cos que Hues a donné , 
Les dos lor livrent , fuiant s’en sont torné ; 
A grant dolor en ont Sorbrin porté . 
Hues esgarde , li gentis bacelers , 
Voit le paiien par devant lui ester , 
Qui li donna le branc d’acier letré . 
Quant il le voit , s’a le ceval hurté , 
Après paiiens s’en vait sans arester ; 
Tost les rataint li destriers sejorné . 
Il en fiert . i , tel cop li a donné 
Le teste en fait à tout l’elme voler , 
Prent le ceval , ariere est retorné , 
Vient au paiien et se li a donné : 
Tenés , dist Hues , cest ceval sejorné ; 
Je le vous doins por le branc d’achier cler 
Que me donnastes hui matin al monter » 
Dist li paiiens : « Vc . merchis et grés » 
En Aufalerne est Galafres entrés ; 
Il et si homme ont grant duel demené , 
Sorbrin ont fait ricement enterer 
As piés Mahom , devant le maistre otel . 
Et Yvorins est arrier retornés ; 
Hues cevauce à son destre costé . 
Tant esploitierent à Monbranc sont entré ; 
Sus el palais sont ensanle monté . 
Iluec se sont maintenant desarmé , 
Et ont osté les vers elmes jesmés . 
Hues desvest le bon hauberc safré ; 
Quant ot ses armes et mis jus et osté , 
Si s’en reva delés son maistre ester . 
Mais Yvorins l’a par le main combré ; 
Dist l’amirés : « Amis , sus vous levés ; 
De jouste moi à me table serrés . 
Car bien m’avés servi et honnoré , 
Abandoins vous les biens de mon ostel ; 
Le vair , le gris , les hermins engolé , 
L’or et l’argent à vo plaisir prendés . 
Alés es canbres as puceles juer , 
Et des plus beles faites vo volenté . 
Quant jou cevauce , aussi cevauceré ; 
Se jou boif vin , si beverés claré , 
Ne ruis mengier se ne le commandé ; 
Tous mes païs vous est abandonés . 
— Sire , dist Hues , . vc . mercis et grés » 
De jouste lui est asis au disner . 
Ore a Hues auques ses volentés ; 
Il ne veut chose faire ne conmander 
Que nus li osse desfendre ne véer . 
Quant ont mengié , les napes font oster . 
Li jouglere a sa vïele atempré , 
A trente cordes fait se harpe sonner ; 
Li grans palais retentist de tous lés . 
Dient paiien : « Vés chi boin menestrel ; 
Il le convient moult ricement louer » 
Qui lor véist les mantiaus desfuler ; 
De toutes pars li prendent à ruer . 
Et Hues sist par delés l’amirés , 
Et li jougleres le prent à apeler : 
Vasal , dist il , bien estes amontés ; 
Ier fui vos maistres , or sui vos menestrés . 
Ce m’est avis c’à moi petit contés ; 
Car venés ore ces mantiax asanler » 
Li Sarrasin en rient de tous lés . 
Or vous lairai chi de Huon ester , 
Et de ses hommes vous vaurai deviser , 
Du viel Geriaume et de l’autre barné . 
Tant vont waucrant parmi le haute mer , 
Et tant les a li grans tempiés mené , 
Sous Aufalerne , là se sont arivé . 
Li viex Geriaumes se prent à regarder , 
Vit Aufalerne , se l’a bien avissé ; 
Dist à ses hommes : « Nous sons mal arivé ; 
C’est Aufalerne qui devant nous apert . 
Là dedens maint Galafres l’amiré , 
Ne croit en Dieu , plains est de grant fierté ; 
Se Diex n’en pense , nous sommes tout alé » 
Li amiraus fu as crestiaus montés ; 
Desous sa tour sont François arivé . 
Il et si homme sont à l’encontre alé , 
Si lour demandent : « Segnor , d’ont estes né ? 
Et dist Geriaumes : « Ja ne vous ert celé : 
De France sommes , le païs honnoré , 
Et si venons le Sepucre aourer . 
I . grans tenpiés ot acoilli no nef , 
Sous ceste tour nos a fait aancrer ; 
Se nous devons tréu au port paser , 
Moult volentiers le volons delivrer » 
Dist l’amirés : « Segnor , or m’entendés : 
Saciés de voir je ne vous ferai mel , 
Car , se volés aveuc moi demourer , 
Par Mahomet , bien estes asené . 
— Et pour coi faire ? dist Geriaumes li ber » 
Dist l’amirés : « Certes , vous le sarés : 
Jou ai grant guerre dont je sui moult iré ; 
I . amiraus qui maint chi près asés , 
Me taut me tere et gaste mon rené » 
Et dist Geriaumes : « Se vous droit i avés , 
Nous vous edrons en fine loiauté ; 
Ja autrement n’i vaurons demorer » 
Dist l’amirés : « Par Mahommet mon Dé , 
Le droit que j’ai vous vaurai ja conter . 
L’autrier estoie à mes crestiax montés ; 
Une nef vi parmi le mer aler , 
XX . galios avoit dedens entré ; 
Une dame orent aveuc aus amené , 
Elle fu fille Gaudise l’amiré ; 
Ne sai quel part il l’avoient trouvé . 
Sous ceste tor les convint ariver ; 
Je lor toli Esclarmonde au vis cler . 
A . i . sien oncle le cuidoient mener ; 
Jou euc la dame et l’avoir autretel , 
Et si les fis ocire et decoper . 
Or ai la dame à moillier esposé ; 
Por ce m’asaut Yvorins l’amiré , 
Çou est ses oncles , Mahons li envoit mel ! 
Car cascun jor m’essile mon regné . 
Il vinrent ier et lancier et geter ; 
La proie prisent par devant ma cité , 
Rois Yvorins l’en fist tote mener . 
Aveuc lui a . i . vallet aresté , 
Ne sai d’ont est , ne de con fait regné ; 
I . mien cousin m’ocist ier au joster , 
Sorbrins ot nom , fiex de ma seror ert , 
De la soie ame ait Mahommés pité ! 
Son bon ceval en a o lui mené ; 
N’a tel ceval en . lx . renés . 
Retenrai vous par convenent itel : 
Se cil revient , à lui irés jouster , 
Et le ceval arrier me ramerrés » 
Et dist Geriaumes : « Voire , voir , sans doter . 
Se il revient , et vous le me mostrés , 
Et le cheval et le segnor rarés » 
Et dist Galafres : « Se le me pues livrer , 
Tous mes païs vous ert abandonés » 
A ces paroles , issent fors de lor nés . 
Ens la vile entre Geriaumes li barbés ; 
Il et si homme n’i ont plus aresté , 
Tout lour avoir ont aveuc aus porté . 
El palais entrent , là desus sont monté ; 
Ains l’amirés nes laissa osteler 
Ens e[n] la vile , ne traire à nul ostel : 
O lui les fist el palais demorer . 
Li viex Geriaumes a Galafre apielé : 
Sire , fait il , s’il vous venoit à gré 
La damoisele me fesissiés mostrer , 
Por coi vous faites si grant guerre mener » 
Dist l’amirés : « Je nel vous quier véer ; 
Mais , se fussiés mescins ne baceler , 
Por nule riens , par Mahommet mon Dé , 
Ne vous laisaise à le dame parler ; 
Mais viex hom estes et de moult grant aé : 
Jamais pucele ne vous vaura amer » 
Aveuques lui a Geriaume mené , 
En une cambre sont anbedoi entré , 
Ens l’autre après , ont le dame trové . 
Lues qu’ele voit Geriaume li barbés , 
Bien le connut , li sans li est mués , 
A tere ciet , si a un cri jeté . 
Voit le Galafres , si a lors demandé : 
Dame , dist il , por Mahommet , c’avés ? 
— Sire , dist ele , j’ai goute en mon costé , 
Qui ne me laist ne nuit ne jor durer ; 
Jou sai moult bien cis est de France nés 
Que vous avés aveuc vous amené ; 
A lui vauroie privéement parler , 
Car jou li veul enquerre et demander 
S’il me saroit de mon mal conforter » 
Dist l’amirés : « Tout à vo volenté » 
Li viex Geriaumes s’est vers li acoutés ; 
Andoi se traient par delés . i . piler : 
Geriaume sire , dist la dame au vis cler , 
Pour l’amor Dieu , ki t’a chi amené » 
Et dist Geriaumes : « Li tempeste de mer . 
Dame , dist il , de Huon qe dirés ? 
— Par foi , dist ele , à se fin est alés . 
Quant li miens cors fu de lui desevrés , 
Jou le laissai en une ille de mer , 
Les poins loiiés et les . ii . iex bendés , 
Tout aussi nu comme au jour que fu nés . 
Bien sai de voir mors est et trespasé ; 
De la soie ame ait Damedix pité ! 
Or m’a Galafres à moiller espousé , 
Se li faic croire ke j’ai Mahon voué 
Devant . ii . ans acomplis et pasé 
Ne puet nus hom ens en mon lit entrer . 
Or cuide bien je die verité ; 
Ensi me garde por Huon le menbré , 
Et , par Jhesu ki Dieus est aourés , 
A tous jors mais me cuide bien garder 
De tous les hommes qui de mere sont nés . 
Frans hom , por Diu , se vous poés errer 
Que jou péusse de çaiens escaper , 
Je vous requier aveuc vous me menés ; 
Si serai nonne dedens . i . povre ostel , 
Et proierai por l’ame au baceler » 
Et dist Geriaumes : « Mar vous esmaierés , 
Car se g’escape , mie ne remanrés » 
A ices mos a Galafres crié : 
Vasal , dist il , trop avés demoré ; 
Venés avant , car trop i sejornés » 
Adont se sont maintenant retorné . 
Li jours defaut , asis sont au souper ; 
Après mengier , sont alé reposer , 
Et l’endemain , sont par matin levé . 
Or vous dirai de Huon au vis cler . 
Yvorin a maintenant apielé : 
Sire , dist il , faites vos gens armer , 
Et si alons Galafre revider ; 
Hons qui a guerre ne doit pas sejorner . 
Par Mahommet ! bien vous tient en vieuté , 
Quant tient vo niece trestot outre vo gré , 
Si doit tenir de vous ses iretés » 
Dist Yvorins : « Vous dites verité » 
Adont a fait errant son ban crier , 
Que tout se voisent fervestir et armer . 
Li enfes Hues ne s’est mie arestés ; 
Le hauberc vest , lace l’elme jesmé , 
Et çainst l’espée à son senestre lés . 
Blancardins fu de l’estable jetés ; 
Cil li amaine qui il l’ot commandé ; 
Hues i monte c’à estrer n’en sot gré . 
A son col pent . i . fort escu listé , 
Et en son puingn . i . fort espiel quarré . 
Emmi le vile s’asanble li barné . 
Droit as fenestres du grant palais listé 
Ert apoïe la fille l’amiré , 
Et des puceles ot aveuc li asés . 
Devant la sale ert Hues arestés ; 
Les damoiseles l’ont asés regardé . 
Dist l’une à l’autre : « Voiés bel baceler ! 
Con li avient ses armes à porter , 
Con buer fu née qui il vaura amer ! 
Moult par est preus et hardis bacelers ; 
Sorbrin ocist l’autrier au behorder , 
Et si conquist le ceval séjourné . 
— Voir , dist la fille Yvorin le barbé , 
Par Mahommet , je li sai moult mal gré 
De chou qu’il fist quant à moi ot jué . 
S’il fust courtois , il m’éust acolé ; 
A tous le mains m’éust baisie asés , 
Et , par Mahom qui je doi aourer , 
A tous jors mais l’en séusse bon gré ; 
Et s’il vausist d’autre cose parler , 
Tous mes gens cors li fust abandonés , 
S’en éust fait toute sa volenté , 
Mais que mes peres l’éust . c . fois juré » 
Dont sont paiien issu de la chité . 
Rois Yvorins et Hues li menbrés 
De l’une part cevaucent lés à lés ; 
Vers Aufalerne se sont aceminé . 
Tant esploitierent qu’il vinrent as fosés . 
Li enfes Hues a le cheval hurté , 
As portes [bfiert du] branc d’achier letré , 
[bA haute vois commença à crier] : 
Galafres rois , venés à mi parler ; 
J’ai voirement votre neveu tué : 
De vous ferai , par mon cief , otretel , 
Se je vous puis en bataille encontrer . 
Vous renderés Esclarmonde al vis cler , 
U , se çou non , vous serés traïnés » 
Galafres l’ot , li sans li est mués ; 
Dist à Geriaume : « Vasal , quel le ferés ? 
Vés la celui qui si m’a atorné » 
Et dist Geriaumes : « Or ne vous en doutés , 
Car le signor et le ceval rarés » 
Adont s’arma sans point de l’arester , 
Et çainst l’espée au senestre costé . 
Li rois Galafres fait Bauçant enseler , 
Son bon ceval sor coi soloit monter , 
Et se le fait Geriaume presenter . 
Li viex i monte qu’à estrer n’en sot gré , 
Le lance el puing , s’a l’escu acolé . 
Par tel vertu s’estent li viex barbé 
Que le ceval fait ploier s’esquinel , 
Le fer fait croistre du bon estrier doré ; 
Li cuirs alonge . iiii . dois mesuré . 
Dient paiien : « Cis est plains de fierté » 
Li rois Galafres a fait se gent armer , 
Et il méismes est moult bien acesmés . 
Là véissiés tant destrier sejorné , 
Et tante lance , et tant escu bouclé , 
Les portes ouevrent , s’isent de la cité . 
Premiers s’en ist Geriaumes li barbé , 
Si compaignon le sievent de tos lés ; 
Sor les cevaus cascuns fu aprestés . 
Li vieus Geriaumes a le cheval hurté 
Devant les autres , sen point de l’arester , 
Mien ensient , un arpent mesuré , 
Le lance el puing , l’escu avant torné . 
Le barbe ot longe desc’au neu del baudré , 
Qui li pendoit desous l’elme jesmé ; 
Sous le ventaille du hauberc l’ot jeté . 
Et quant voit Hues qu’il vient par tel fierté , 
Le Blancardin a tost esperonné . 
Andoi s’en vienent par moult grande fierté ; 
Onqes nul mot n’i ont dit ne parlé , 
Lances baisies , se sont entrecontré , 
Sor les escus se sont grans cos donné : 
Desour les boucles les ont frais et troés , 
Mais les haubers n’ont il point entamés . 
Par tel aïr se sont entrehurté , 
De pis , de cors des destriers sejorné , 
K’anbedoi sont à le tere volé , 
Puis si ont trais les bons brancs acerés . 
Geriaumes prist l’espée qui luist cler , 
Vint à Huon , grant cop li a donné 
Amont sor l’elme qu’il ot à or jesmé ; 
Pieres et flours en a jus devalé , 
L’iaume li fent dessi au cercleler . 
Le coife blance li a petit duré ; 
Ne li valut . ii . deniers monnaé . 
Dessi au tiés li a les caviaus rés 
Que li cler sans est à tere colés . 
Hues guenchi , si a le cop douté ; 
Se chou ne fust , tot l’éust decopé , 
Et la vertus de Dieu de maïsté . 
Et quant voit Hues que il fu si navrés : 
Par foi , dist il , ore ai jou tout outré , 
Car cis paiens est de grande fierté ; 
Ainc mais par homme ne fui si asenés . 
Sainte Marie , et car me secourés ! 
E ! Esclarmonde , dame de grant biauté , 
Or voi ge bien jamais ne me verrés , 
Car je voi bien c’à me fin sui alés ! 
Sire Geriaumes , jamais ne me verrés » 
O le Geriaumes , li sans li est mués ; 
A ses paroles a Huon ravisé . 
Il tint s’espée , à tere l’a jeté ; 
Il a tel duel ne pot . i . mot parler . 
Quant le voit l’enfes , se li a demandé , 
Dist Huelins : « Sarrasins , que pensés ? 
Ferés vous pais , u vous vous combatrés » 
Li viex Geriaume li respondi soué : 
Hé ! Hues sire , dist Geriaumes li ber , 
Venés avant , por Dieu de maïsté , 
Tenés m’espée , le teste me copés ; 
Deservi l’ai quant vous ai si navré : 
Ne vous connuc , s’en sui au cuer iré » 
Quant Hues l’ot , s’a grant joie mené ; 
Andoi deslacent les vers elmes jesmé , 
Et si se sont maintenant acolé . 
Moult s’esmervelent Sarrasin et Escler 
Qui les esgardent environ de tos lés , 
Que il avoient anbedoi en pensé . 
Et dist Geriaumes : « Hues , or m’entendés : 
Nous n’avons pas loisir de sejorner , 
Car paien sont entor nous de tos lés ; 
Je vous dirai comment esploiterés . 
Sor vo ceval maintenant monterés , 
Et jou aussi sor le mien , en non Dé ; 
Menrai vous ent aussi contre vo gré . 
En Aufalerne maintenant en verrés ; 
Là , troverés Esclarmonde au vis cler . 
Por vostre amour garde sa loiauté 
Envers Galafre qui ele a espousé ; 
Encor n’ot onques de li sa volenté . 
Or en alons ; que bien soiés trové , 
Car de la dame estes moult desiré . 
— Sire , dist Hues , tout à vo volenté » 
Sor les cevax sont maintenant monté . 
Geriaumes prent Huon le baceler , 
Par le hauberc l’a maintenant combré ; 
Vers Aufalerne se sont aceminé . 
Li compaignon Geriaume le barbé 
Après lui sont maintenant aroté . 
Et Yvorins commença à crier : 
Que faites vous , Sarrasin et Escler ? 
Lairés ent vous ce baceler mener ? 
Se le perdons , au cuer en sui iré » 
Et Sarrasin s’eslaisent de tos lés ; 
Après Huon ont les cevax hurté . 
De l’autre part vint Galafres li ber . 
Li bers Geriaumes li vint à l’encontrer , 
Moult hautement li prist à escrier : 
Sire , fait il , pensés d’esperoner ; 
Si m’aït Dieus , vés chi le baceler 
Qui vous ochist vo neveu au jouster , 
En Aufalerne l’enmaine emprisoner . 
Alés avant et si vous deffendés ; 
Tot maintenant en l’estor me rarés » 
Et dist Galafres : « Tout à vo volenté » 
Ens l’estour est maintenant retornés . 
Li viex Geriaumes ne s’est mie arestés , 
Huon amaine ens la boune chité , 
Et tout si homme sont aveuc lui entré . 
Trestout . xiiii . entrent ens la cité ; 
Lues qu’il sont ens , le porte font fremer , 
A haute vois ont Monjoie crié . 
Les Sarrasins ki furent demoré 
Ont là dedens ochis et decopés . 
Grant martire ont la dedens demené ; 
Nés . i . tot seul n’en laisent escaper . 
Puis sont monté el palais principel , 
La dame [btrovent] qui moult ot de biauté , 
Qui por Huon ot tenrement ploré . 
Quant le voit Hues , si a son elme osté , 
Isnelement le corut acoler . 
Or ont grant joie ensanle demené , 
Tout pour Huon qe il ont retrové . 
La vile cerqent environ de tos lés ; 
Ainc n’i laissierent Sarrasin ne Escler 
Que ne les aient tos mors et decopé , 
Et si les ont trestos as cans jeté . 
Or ont conquise la mirable cité ; 
Ens el palais sont arriere torné ; 
Trestout . xiiii . sont iluec desarmé , 
Puis ont ensanle grant joie demené . 
Dame Esclarmonde a Huon acolé : 
Sire , dist ele , bien soiés vous trové ; 
Mais ne cuidoie à vo gent cors parler . 
— Dame , dist Hues , je vous doi moult amer ; 
Moult sui joians quant vous ai retrové , 
Et si vous sai à merveles bon gré 
De le grant foi que vous m’avés porté » 
A ces paroles ont le vin aporté , 
Et de vitaille ont trové à plenté ; 
Les tables metent , asis sont au disner . 
Et Sarrasin sont là fors enfremé , 
Si se combatent de bons brans acerés , 
La véissiés . i . fort estor mortel , 
Tante anste fraindre et tant escu troer , 
Tant pié , tant poing , tante teste coper , 
L’un mort sor l’autre trebucher et verser ; 
Que d’une part que d’autre , sans douter , 
En sont . iim . ochis et decopé . 
De chou que caut se il sont mort jeté ? 
Sarrasin erent ; Dix les puist craventer ! 
Et . ii . mesaige sont à Galafre alé : 
Sire , font il , por Mahom , ne savés ? 
Tout li François qui à vous sont remés 
Sont là deseure en vo palais listé , 
Si ont conquise tote vo grant cité » 
N’i a paien ne Sarrasin remés 
Que il nes aient ochis et decopés , 
Et si les ont trestous as cans jetés . 
Les portes ont veroillié et fremé , 
Si ont les pons en contremont levé . 
Cieus qui ochist vo neveu au jouster , 
Qui fu conquis orains enmi ce pré , 
C’est lour drois sires , et si l’ont ravisé , 
Qui a Gaudise en son palais tué ; 
Car bien l’avons hui et ier ravisé : 
En Babilone le véismes asés , 
Quant il conquist Agrapart le dervé . 
A vous , biau sire , le deviemes conter , 
Mais nous n’osiemes à vo gent cors parler 
Dessi à tant que l’estors fust remés . 
Mais ce nous sanle qu’il vous est escapés , 
Car laiens sont enclos et enfermé , 
Et moult i ont de vostre gent tué ; 
La vile ont prise , essillie et gasté : 
Perdu l’avés sans point de demorer » 
Galafres l’ot , le sens cuide derver ; 
Dist à ses hommes : « Quel consel me donrés » 
Et chil respondent : « Par foi , vous le sarés : 
A Yvorin vous en convient aler , 
Se li proiiés qu’il ait de vous pité ; 
Autre consel ne vous savons donner » 
Et dist Galafres : « Tot à vo volenté » 
Adonqes a le Blancardin hurté , 
Tant que il a roi Yvorin trové . 
Lues qu’il le voit , si dessent ens el pré ; 
A genillons li a merchi crié : 
Merchi , frans rois , de la teste à coper , 
Car envers vous ai fait desloiauté ! 
Tenés m’espée , la teste me copés , 
Et , s’il vous plaist , ma tere me rendés . 
Se j’ai mesfait , je le veul amender 
Au jugement vos barons et vos pers , 
Mais que m’aidiés les larrons à tuer 
Qui m’ont tolue ma feme et ma cité . 
Li damoisiax c’aviés tant enamé , 
Qui vint l’autrier aveuc vo menestrel , 
C’est li François , par Mahommet mon Dé , 
Qui roi Gaudise ocist en son ostel , 
Qui tant estoit et cremus et dotés , 
Li vostre frere , qui tant avoit bonté . 
Ensi le m’ont doi mesaige conté , 
Qui ens vo court l’avoient ravisé . 
XIII . François avoit o moi remés ; 
Si homme estoient et si l’ont ravisé . 
Or sont là sus en mon palais listé , 
Si m’ont tolue ma mirable cité » 
Yvorins l’ot , le sens cuide derver . 
Hé ! las , fait il , com sui maléurés , 
Quant nel pendi ains qu’il fust escapés » 
Dist à Galafre : « I . petit vous sofrés ; 
Consel prendrai de çou que me querés » 
Ses barons a d’une part apielés : 
Signor , dist il , quel consel me donrés » 
Dient si homme : « Volentiers le sarés ; 
Puisqu’il vous proie et manaie et pité , 
Et quant vers vous est en humelité , 
S’il a mesfait , qu’il le veule amender , 
Rendés li , sire , toutes ses iretés , 
Et en après les Frans si asalés ; 
Se les pues prendre , si soient traïné » 
Dist Yvorins : « Je le doi bien loer » 
Galafre apiele : « Biau sire , çà venés ; 
Toute vo tere vous renc et vo regné , 
Si vous perdoins rancunne et malvaisté , 
Et les François vous aidrai à tuer » 
Et dist Galafres : « Vc . mercis et gré » 
Il s’abaisa , au piet li est alé ; 
Mais Yvorins l’en a sus relevé . 
Iluec se sont li doi roi acordé . 
Le siege jurent à le bonne cité ; 
N’en partiront por vent ne por oré 
Desc’à cele eure que seront afamé ; 
Se les pue[n]t prendre par vive poosté , 
Pendu seront et au vent encroé . 
Et no François sont du mangier levé ; 
As crestiax sont tot maintenant monté 
Por le barnaige véoir et esgarder . 
Et l’amirés ne se vot arester ; 
Errant a fait unes forques lever 
Devant le porte , par desus le fossé . 
Iluec seront no baron encrué 
S’il pueent estre ne pris ne atrapé ; 
Diex les en gart qui en crois fu pené ! 
Le jougleur a Yvorins apelé : 
Vasal , dist il , or çà avant venés ; 
Vous m’amenastes le traïtour prouvé 
Qui a mon frere ochis et decopé ; 
Mais mar l’osastes , par Mahommet , penser : 
Vous en serés à fourqes traïnés » 
Dist li jougleres : « Frans rois de grant bonté , 
Pour Mahommet , aiiés de moi pité , 
Car je vous jur , desour ma loiauté , 
Que jou ne seuc de quel tere fu nés » 
Dist l’amirés : « Traïtres , vous mentés ! 
Ains qu’il soit vespres , certes , pendus serés » 
XXX . paiens a fait errant armer , 
Et si fait pendre le caitif menestrel . 
La boine harpe li fait au col torser , 
Si le commande à fourqes amener ; 
Et chil si fisent qui ne l’osent véer . 
Et li jougleres prent grant duel à mener . 
I . grant loien li ont ou col noé , 
A fourqes vienent , sans point de l’arester , 
Le jougléour font l’eskiele monter . 
Il se regarde vers la boune cité 
Et voit Huon , se li a escrié : 
Hé ! Hues , sire , lairés me vous tuer ? 
Car vous soviegne de la grande bonté 
Que je vous fis desus la rouge mer , 
Quant vous estiés en si grant povreté , 
Que trestous nus venis parmi le pré . 
Quant je vous vi , moult en ci grant pité ; 
Dont vous donnai bon ermin engoulé 
Et bon mantel d’escrelate fouré . 
Hues , biau sire , ç’a dit li menestrés , 
Se ne m’aidiés , à me fin sui alés ; 
Por vostre amor serai ja traïnés » 
Hues l’entent , si l’a bien ravisé ; 
Dist à ses hommes : « Alés vous adouber ; 
Çou est mes maistres que j’ai oï crier . 
Si m’aït Dix , ja me fist grant bonté ; 
Miex veul morir que le laisse tuer . 
Adont se sont trestout . xiiii . armé , 
Sor les cevax sont vistement monté . 
Dame Esclarmonde la porte a desfremé , 
Et li baron issent de la chité . 
Huelins laisse le Blancardin aler , 
Vient à celui qui tient le menestrel , 
Qui le devoit sus à fourqes lever , 
Le lance baisse , grand cop li a donné ; 
Ses arméures li ont petit duré ; 
Plaine se lance l’a jus mort soviné . 
Li viex Geriaumes en a . ii . asené ; 
Si souef a par les cuers asené 
C’a tere cient , . i . seul mot n’ont parlé . 
Et tout li autre i ont si bien jousté 
N’i a celui n’ait le sien reversé ; 
Veulent u non Sarrasin et Escler , 
Ont il rescous le gentil menestrel . 
Hues le prent , s’a le loiien copé 
C’on li avoit entour le col noé . 
Li viex Geriaumes a le ceval hurté , 
Et tient l’espée qui gete grant clarté ; 
Fiert . i . paiien que il a encontré , 
Tel cop li donne sour son elme gesmé 
Qu’il le porfent enfressi c’ou baudré . 
Le ceval prent , arriere est retorné , 
Le jougléor l’a maintenant donné ; 
Et chil le prent , es arçons est montés , 
Et puis s’enfuit vers le bone chité , 
Vint à le porte , si est laiens entrés . 
Et li baron sont ens l’estour remés ; 
Les . xxx . Turs ont mors et decopés , 
Ciaus qui devoient pendre le menestrel . 
Se chil n’en pense qui en crois fu penés , 
Ne renteront jamais ens la chité , 
Car Yvorins a fait . i . cor sonner , 
Qui bien les ot véus et esgardés . 
De toutes pars se sont paiien armé ; 
Es cevax montent qu’il ont fait enseler , 
Après François se sont aceminé . 
Hues les voit , s’a se gent apielé : 
Segnor , fait il , ensanble vous tenés ; 
Pour Dieu vous proi , point ne vous desrompés , 
Trestout ensanle ralons ens la cité » 
Et chil si font , arrier sont retorné ; 
Vers Aufalerne s’en reva li barné . 
Et paiien vienent qui les ont escriés : 
Fil à putain , par Mahom , n’en irés » 
Hues les ot , vers aus est retornés , 
Fiert le premier que il a encontré ; 
Amont sor l’elme li a tel cop donné 
Qu’il le porfent desq’es dens maseler , 
Puis refiert l’autre , le teste en fait voler , 
Et puis le tierc et le quart a tué ; 
Bien s’i esprove li jouenes baceler . 
Paiien le sievent environ de tos lés ; 
N’i a si cointe qui ost vers lui aler . 
Si compaignon i ont moult bien jousté ; 
N’i a celui n’ait le sien reversé . 
Mais l’amirés a fait son cors armer ; 
Il et Galafre sont es cevax monté , 
A l’estor vinrent à xxxm . armés ; 
Et quant voit Hues que n’i pora durer , 
Ses hommes a maintenant apelé : 
Segnour , dist il , ralons ens la cité , 
Car je voi bien que n’i porons durer , 
Car trop sont ja de Sarrasin dervé » 
Et cil si font , arriere sont torné . 
L’estor fu grans , mais mal estoit partis , 
Car paiien furent . xxxm . fervesti , 
Et que . xiiii . ne furent li marcis . 
Ne porent plus le caple maintenir ; 
Les dos lor tornent , vers le cité sont mis . 
Dame Esclarmonde le porte lour ouvri , 
Et chil i entrent , quant les voient venir . 
Male oubliée l’enfes Hues i fist , 
Car fors remest de Saint Omer Garins . 
De toutes pars l’asalent Sarrasin , 
Et desous lui ont son ceval ocis . 
Cil saut en piés , s’a l’escu avant mis ; 
Dieu reclama , le roi de paradis , 
Qu’il ait de s’ame et manaide et merchi , 
Car il voit bien que li cors est fenis . 
Ainc li frans hom ne se vot rendre vif , 
Ain[s] se desfent comme hom mautalentis ; 
Mais ses pooirs fu ilueqes petis : 
Tout le detrencent paiien et Sarrasin ; 
Ore ait Dix l’ame en son saint paradis ! 
Quant s’aperçoit li enfes Huelins 
Que il n’a mie le franc homme Garin , 
Tenrement pleure des biax iex de son vis . 
Sus as crestiaus est montés li marcis , 
Et voit le presse des cuivers Sarrasins ; 
Vit à le tere le jentil homme ochis , 
Vint à le porte , volentiers s’en isist , 
Quant li baron li crient à haus cris : 
Biau sire Hues , avés le sens mari ? 
Nul recouvrier n’i a , puisq’est ochis . 
— Garin , dist Hues , por vous sui esmaris ; 
Por moi laisastes vo tere et vo païs , 
Et vo moillier , vos filles et vos fis : 
Cil Damedix , qui ens la crois fu mis , 
Ait de vostre ame et pité et merchi » 
Es vous Geriaumes qui par l’auberc l’a pris , 
Et si baron qui l’ont à raison mis . 
Sire , font il , por Dieu de paradis , 
Laisiés le duel dont vous dementés si . 
— Baron , dist Hues , j’ai moult le cuer mari , 
Quant cis frans hom est ensement ocis » 
Et dist Geriaumes : « N’i poés revenir » 
Adont l’emmainent sus el palais votis ; 
Là se desarment ensanble li marcis . 
Les tables metent , al mengier sont asis . 
Sachiés de voir moult furent bien servi ; 
A plenté orent et claré et viel vin . 
Quant ont mengié du tout à lor devis , 
Le menestrel apela Huelins : 
Pren te vïele , por Diu , biaus dos amis ; 
Après tous deus se convient resjoïr ; 
Resbaudis nos , par amor je t’en pri , 
Car por toi sommes malement estormi » 
Li menestreus ne se vot arester ; 
Erraument a sa vïele atempré , 
A trente cordes fait se harpe soner . 
Et li palais en tentist de tous lés . 
Ens cele nuit sont alé reposer , 
Car il n’ont garde por homme qui soit né , 
Que li murs est par derrier de tous lés , 
Et par devant sont li mur maçonné : 
Par tel maniere sont li quarel saudé 
Asaut ne criement . ii . deniers monaé . 
Et Sarrasin ont fait tendre lor très . 
Et l’endemain , quant il fu ajorné , 
Par matin sont nostre baron levé . 
Segnor , dist Hues , comment porons esrer ? 
Çaiens [bnous] sommes enclos et enseré ; 
Mien ensiant , ne porons escaper » 
Et dist Geriaumes : « Vous dites verité , 
Se Damedix ne nous veut conforter » 
Et respont Hues : « N’i vaut riens dementer , 
Mais atendons le voloir Damedé » 
A icest mot , s’asient au disner ; 
A mengier orent et à boire à plenté , 
Car ens la vile avoit vitaille asés . 
Quant ont mengié et béu à plenté , 
Les napes ostent , du mengier sont levé , 
Et puis s’en vont sour la rive de mer 
Esbanoier por lor cors deporter . 
Segnour , oiiés , por Diu de maïsté , 
Quele aventure Dix lor a amené : 
Pardevers destre s’est Hues regardés , 
Et voit venir une moult grande nef ; 
Une crois dor avoit sor le canel . 
Geriaume l’a tot maintenant mostré : 
Sire , por Diu , fait il , ore esgardé : 
Une nef voi venir parmi la mer ; 
François i sont , jel sai par verité » 
Et dist Geriaumes : « Bien les ai avisés ; 
Je vois le crois sor le bort de la nef . 
Dix nous secort , li rois de maïsté » 
Et chil ont tant et nagié et siglé 
Desous la tor se sont droit arivé . 
Li maronnier ont amont regardé , 
Dieu commencierent moult fort à reclamer . 
Dist l’uns à l’autre : « Mal sommes arivé , 
Car laiens mainnent Sarrasin et Escler , 
Si en est sires Galafres l’amirés ; 
Si m’aït Dix , nous serons ja tué » 
Quant cil l’entendent qui sont dedens la né , 
Grand duel demainent , s’ont tenrement ploré . 
Li enfes Hues les oï dementer ; 
Il vint au port , et il et ses barnés . 
Geriaumes a tout premerains parlé : 
Segnour , fait il , de quel tere estes nés » 
Et chil respondent : « Puisque françois savés , 
Nous le dirons , se nous aséurés » 
Et dist Geriaumes : « Mar vous esmaierés , 
Car François sommes et tot de France né ; 
Hardiement dites vo volenté . 
— Sire , font il , vous avez bien parlé ; 
De France sommes , si m’aït Damedés : 
Il en i a du bourc de Saint Omer , 
Et s’en i a de Paris la chité , 
Et d’autre tere que jou ne sai nommer . 
— Amis , dist Hues , se te puist Dix salver , 
En i a nul de Bordele sor mer » 
Et il respont : « Oïl , si m’aït Dés ; 
I . en i a , qui est viex et barbés , 
Bien a . c. . ans d’éage trespasé , 
En son droit nom est apelés Guirrés . 
Por l’amor Diu le deviemes paser , 
Mais à droit port ne sons pas arivé . 
— Amis , dist Hues , et car me le mostrés » 
Et cil respont : « Maintenant le verrés » 
Li maronniers commença à crier : 
U est li vieus de Bordiax la cité ? 
— Vés me chi , sire , dist li provos Guiré » 
Isnelement est sor ses piés levés , 
Et est venus au coron de la nef . 
Hues l’esgarde , si l’a bien avissé , 
Puis li demande : « Amis , d’ont es tu nés » 
Et cil respont : « De Bordiax la cité . 
— Comment as non , dist Hues li membré ? 
— Sire , fait il , on m’apele Guirré . 
— Amis , dist Hues , si te puist Dix sauver , 
Et c’or me di ki t’a chi amené 
Et d’ont viens tu et ù dois tu aler . 
— Sire , dist il , aparmain le sarés ; 
Je vous dirai le fine verité . 
J’oi . i . segnour qui fu desiretés : 
Hues ot non , Diex li fache pité ! 
Si l’envoia Karlemaines le ber 
En Babilone , outre la rouge mer , 
Por çou qu’il ot Karlot , son fil , tué ; 
Là l’envoia . i . mesaige conter . 
Gerars , ses freres , remest ens l’ireté ; 
Lor mere est morte bien a . ii . ans pasé , 
Et Gerars tient trestoute l’ireté . 
Et s’est li glous , par mon cief , mariés , 
S’a pris le fille Gibouart de Viesmés ; 
Le povre gent fait à dolor mener 
Et les barons de par tout le rené ; 
Les orfenins fait tous desireter : 
Tant fait de mal nus nel poroit conter . 
Et moi méisme a il desireté , 
Car por l’enfant duc le tere garder ; 
Mais or m’en a de trestot hors bouté . 
A . i . jour furent li baron asanlé , 
Et si me fisent après l’enfant aler . 
Bien a . ii . ans que jou pasai le mer ; 
Il n’a païs ne marce ne rené 
Desc’au sec arbre , ne tant c’on puist aler , 
Que jou nen aie après l’enfant esté ; 
Onqes n’oï du damoisel parler . 
Or m’en revois dolans , à cuer iré ; 
N’en sarai riens ne dire ne conter , 
S’ai mon avoir , certes , tout aloué . 
Cist marcéant me misent ens lor nef ; 
Por l’amor Dieu me devoient paser , 
Mais ne sont mie à droit port arivé » 
Quant l’oï Hues , si faitement parler , 
A haute vois commença à crier : 
Sire Geriaumes , or çà avant venés ; 
Or poés vous vostre frere acoler » 
Geriaumes l’ot , courant i est alés , 
Vint à son frere et si l’a acholé : 
Frere , dist il , vous soiiés bien trovés » 
Et dist Guirrés : « Vous soiiés honnorés » 
Et Huelins l’a asés acholé . 
Guirrés , dist Hues , m’avés vous ravisé ? 
— Sire , dist il , oïl , si m’aït Dés ; 
Bien sai vous estes Huelins li membré . 
— Par foi , dist Hues , vous dites verité . 
— Hues , biau sire , ce li a dit Guirré , 
En douce France estes moult desiré ; 
Venrés vous i , u vous chi remanrés ? 
— Par foi , dist Hues , je desir moult l’aler » 
Et Guirrés a Geriaume rapelé : 
Frere , dist il , por Dieu , et d’ont venés » 
Ne vous vi mais moult a lonc tans pasé ; 
LX . ans a , car jou les ai contés , 
Que vous partistes de France le regné » 
Adont li a tout Geriaumes conté , 
Con faitement il ot Huon trové ; 
Mais tous lor dis ne vous veul raconter . 
Les maronniers a Hues apielé : 
Segnour , dist il , por Diu , or m’entendés , 
Et , si vous proi , tot belement parlés , 
Car là defors sont paiien et Escler . 
Asis nous ont , certes , doi amiré , 
Nous ne poons de çaiens escaper ; 
S’il vous perçoivent , à mort estes livré . 
Or vous dirai comment esploiterés : 
Je vous requier , por Diu de maïsté , 
XIIII . sommes en ceste grant chité , 
Et une dame , qui moult a de biauté ; 
Dedens vo nef , s’il vous plaist , nous metés . 
Tant vous donrai et argent et or cler , 
Cendaus et pailes et hermins engoulés 
A tous jours mais , certes , rique serés . 
Et por le viel c’avés chi amené , 
Qui est tot droit de Bordiax la cité , 
Vous donrai tant que serés bien loué » 
Et chil respondent : « Por noient em parlés ; 
N’en prenderions . i . denier monaé , 
Se . ii . mars d’or nous en deviés donner : 
Nous le ferons ens l’onor Damedé . 
Mais , par chelui qui en crois fu penés , 
A vo vouloir est trestoute la nés ; 
Si metés ens trestout çou que volés . 
— Signour , dist Hues , Dix vous en sace gré » 
Ains tote nuit ne finent de porter 
D’or et d’argent , de pailes , de cendé ; 
Trestout . xiiii entrerent ens la nef . 
Asés i metent et pain et vin et blé ; 
Vitaille prendent desc’à . i . an passé . 
Le damoiselle ont aveuc aus mené , 
Et si emmainent le jentil menestré . 
Drecent lour ancre , si s’espainent en mer . 
Et Damedix lor dona bon oré ; 
Ainc qu’il fust jors , ont . c . lieues alé . 
Et l’endemain , quant il fu ajorné , 
Paiien asalent as murs de le cité ; 
Mais asés pueent asalir et jeter , 
Car laiens n’a homme de mere né . 
Et quant il voient que nus ne s’i apert , 
L’asalir laissent , arriere sont torné , 
A l’amiré le vont errant conter : 
Sire , font il , par Mahom ne savés ? 
Il n’a laiens [bnullui] ens la cité » 
L’amirés l’ot , le sens cuide derver . 
XXX . paiiens a fait li rois armer , 
En . i . batel les fait trestos entrer ; 
A le posterne qui est devers la mer , 
Les a il fait tot erroment aler . 
Ens le mer entrent , si prennent à sigler , 
A le posterne vienent sans arester . 
Homme ne feme n’ont là dedens trové ; 
Ens le vile entrent sans point de l’arester . 
Les portes oevrent de la bone chité ; 
Paiien i entrent environ de tos lés . 
Andoi li roi sont el palais monté ; 
Moult ont grant duel ensanle demené . 
Rois Yvorins est à Monbranc alés . 
Et rois Galafres ens la cité remest ; 
Ainsi se sont Sarrasin desevré . 
Or vous vaurai de nos barons conter : 
Tant ont nagié parmi le haute mer 
De lour journées ne vous sai deviser , 
Mais à Brandis sont au port arivé . 
Adont issirent fors de le grande nef ; 
Ens en la vile sont alé osteler , 
Ens le maison Garin de Saint Omer . 
Hues a dit à le dame au vis cler : 
Dame , proiiés pour Garin le membré , 
Car en cest siecle jamais ne le verrés ! 
— Sainte Marie ! sire , que me dirés ? 
Est dont me sires de ce siecle finé ? 
— Oïl voir , dame , j’en ai le cuer iré » 
O le la dame , . iiii . fois est pasmé ; 
Hues l’en lieve , s’a tenrement ploré . 
Dame , fait il , or ne vous dementés ; 
Puisqu’il est mors , riens ne vaut li plorer . 
Diex , par sa grase , ait de s’ame pité » 
Li viex Geriaumes ne se vot arester ; 
Erroment a le mengier atorné , 
Puis sont asis , quant il orent lavé . 
Trestoute jor sont nos Franc sejorné , 
Cevaus acatent et palefrois asés , 
Reubes font faire de paile et de cendés ; 
Moult gentiment se sont fait atorner . 
VIII . jors tous plains sont iluec sejorné 
Aveuc le feme Garin de Saint Omer . 
Soumiers et mules font no baron torser ; 
Dessi à . xxx . en ont fait aprester . 
Hues a bien les maronniers lieués , 
D’or et d’argent lor donna à plenté ; 
Congiet ont pris sans point de l’arester . 
Adonqes est Hues aceminés , 
Il et Geriaumes et li provos Guirés , 
Et li baron et li frans menestrés , 
Et la pucele , qui tant a de biauté . 
Tout droit vers Romme ont lor cemin torné ; 
Puille , Calabre , ont outre trespasé . 
Forment s’esploitent li baron naturel . 
De lour jornées ne vous sai devisser ; 
Mais il ont tant esploitié et erré 
Qu’il sont venu à Romme la cité . 
Par . i . matin sont ens la vile entré , 
Vers le mostier Saint Piere en sont alé . 
Huelins a . i . sergant encontré , 
I[l] l’en apiele : « Biax amis , çà venés ; 
U est l’apostoles ? gardés ne me celés » 
Et chil respont : « En son palais listé » 
Adont a Hues le bon ceval hurté ; 
Dusc’ au palais ne se sont aresté . 
Tout si baron sont après lui alé , 
Sus el palais en sont là sus monté ; 
Dame Esclarmonde adestrent de tous lés . 
Li apostoles a Huon regardé ; 
Lues qu’il le vit , si l’a bien ravisé , 
Encontre lui s’est maintenant levés : 
Hues , dist il , vous soiiés bien trouvés ! 
— Sire , dist Hues , Dix vous puist honnorer » 
Dist l’apostoles : « Biax niés , ne me celés , 
Comment vous est ? estes vous en santé ? 
— Sire , dist Hues , j’ai éu mal asés ; 
Jou ai éu moult gran[de] povretés , 
Et nonporquant jou ai moult bien ouvré , 
Car j’ai le barbe Gaudise l’amiré 
Et aveuc çou . iiii . dens maselers , 
Et s’ai se fille qe moult a de biauté ; 
Se vous requier bautesme li donnés , 
Et après çou , le vaurai espouser » 
Dist l’apostoles : « Tot à vo volenté ; 
Mais anuit mais aveuc moi remanrés . 
— Sire , dist Hues , je ferai tot vo gré » 
Et l’endemain est Hues aprestés ; 
Le damoisele ont au mostier mené , 
Là le bautisent ens l’onor Damedé . 
Mais de son nom n’ont mie remué ; 
Tosjours l’a on Esclarmonde apelé . 
Li apostoles ne s’i vaut arester , 
Ses cors méismes va le messe canter ; 
Mais ains qu’il soit en[s] u service entrés , 
Est l’enfes Hues à lui bien confessés : 
Tous li gehist ses peciés creminés . 
Ce saciés vous qu’il en ot fait asés , 
De moult crueus , ce saciés sans doter , 
Puis qu’il ala outre le rouge mer . 
Ainc n’i laissa nule riens à conter 
Dont lui péust tant ne quant ramembrer ; 
Et l’apostoles li a tout pardonné . 
Après , li a la pucele espousé ; 
Messe fu dite , et , li mestiers finé , 
Arriere vienent ens u palais listé . 
Cel jour i ot moult grant feste mené ; 
Grans sont les noces , ja mar le mesquerrés : 
Cil menestrel i furent bien loué . 
Li jours defaut , solaus fu esconsés , 
Li baron vont coucier et reposer . 
Delés s’amie se jut Hues li ber ; 
Ore en puet faire tote se volenté : 
Ja Auberons ne l’en sara mau gré , 
Si comme il fist ens en la roge mer . 
Et l’endemain , quant il fu ajourné , 
Li enfes Hues s’est par matin levés , 
Et fait son oirre maintenant aprester , 
Car moult desire qu’en France puist aler . 
Il fait le dame sor . i . mulet monter . 
Hues s’en va le congié demander 
A l’apostole qui fu gentis et ber . 
Sire , dist Hues , à Jhesu demorés ; 
Diex le vos renge les biens que fait m’avés » 
Dist l’apostoles : « Hues , à Dieu alés ! 
Forment me poise que plus ne demorés » 
Atant s’en torne Hues li bacelers ; 
Il et s’amie issent de le chité . 
Ne nuit ne jor ne finerent d’errer , 
Ainc n’aresterent por vent ne por oré . 
De lour journées ne vous sai deviser ; 
Mais il ont tant esploitié et erré 
De Bourdiaus virent les murs et les fretés . 
Quant les voit Hues , s’a grant joie mené ; 
Sa feme l’a tout maintenant mostré . 
Dame , dist il , vés là vos iretés ! 
Vés là vo vile , dont je vous doi douer , 
Et de la tere moult rice don donner , 
Si m’aït Dieus , c’est ore ducéés ; 
Mais , se je puis de France retorner , 
Çou ert roiaumes , se Dix me puist salver » 
Et dist Geriaumes : « Ne vous caut de vanter , 
Vous ne savés comment esploiterés ; 
Mais cevauciés , n’aiés soing d’arester , 
Tant que vignés à Saint Morisse es prés , 
Une abéie qui siet près chi delés . 
Laiens poés hardiement entrer , 
Car Karlemaines en est drois avoués ; 
De lui le tient li convens et l’abés . 
— Sire , dist Hues , tout à vo volenté » 
I . mesagier a pris Hues li ber 
Et si l’a fait à l’abéie aler . 
Amis , dist Hues , savés que vos ferés ? 
L’abbé demande tant que l’aies trové , 
Et si li dites salus et amistés , 
De par Huon de Bourdiaus la chité , 
Qui chi revient d’outre le rouge mer ; 
A miedi vaurra laiens disner , 
Et que il fache contre moi atorner , 
Vitaille querre asés à grant plenté , 
Et si n’ait doute ; ne li veul riens couster , 
Car j’ai d’avoir . xxx . somiers torsés » 
Et chil respont : « Bien li sarai conter » 
El ceval monte , si est aceminés ; 
Onqes n’i vaut tant ne quant arester , 
Si est venus à Saint Morisse es prés . 
Vint à le porte , si est laiens entrés , 
L’abbé demande ; on li a amené . 
Dist li sergans : « Biau sire , or entendés : 
Par moi vous mande salus et amistés 
Li enfes Hues de Bourdiaus la cité ; 
Il vient ichi , et il et son barné . 
Contre lui faites vistement atorner , 
Car aveuc vous vaura , ce dist , disner » 
O le li abes , grant joie en a mené ; 
Il en apiele le convent ordené : 
Alés errant et si vous revestés » 
Et il si fisent , puis qu’il l’ot commandé . 
Il se revestent , s’ont lor livres combrés . 
Crois , filatieres ont contre lui porté , 
De l’abéie s’en issent abrievé , 
Trestout cantant sont contre lui alé . 
Et quant les voit venir li baceler , 
A pié dessent du destrier sejorné . 
Tuit li baron refisent autretel ; 
Dame Esclarmonde descent emmi le pré . 
Vers le convent sont tot à pié alé ; 
Grant joie i ot quant vint à l’asanler . 
Li abes va Huelin acholer . 
Puis achola le franc prouvost Guiré , 
Mais de Geriaume n’a mie ravisé . 
Li convens est arriere retornés ; 
A moult grant joie sont ens la porte entré ; 
On les mena droit al plus maistre ostel . 
Moult les fait bien li abes honnorer , 
Ens l’abéie fait pors et bues tuer ; 
Grant joie font por Huon demener . 
Desour . i . banc s’est Hues acoutés ; 
Lés lui s’asist li abes au vis cler . 
Hues , dist il , pour Dieu , ne me celés , 
Comment vous estes desc’à chi demenés ? 
Comment avés esploitié et erré ? 
— Sire , dist Hues , moult bien , si m’aït Dés , 
Car j’ai le barbe et les dens maiselers , 
Et s’ai le fille Gaudise l’amiré ; 
Tout droit à Romme , là l’ai jou esposé . 
En France irai demain à l’ajorné . 
— Sire , dist l’abes , s’il vous venoit à gré , 
Gerart vo frere vous feroie mander . 
— Oïl , dist Hues , volentiers et de gré » 
Son esquier a l’abes apelé : 
Amis , dist il , à Bordiax m’en irés , 
Le duc Gerart dites sans arester 
Qu’il viegne tost à Saint Morisse es prés ; 
Ens l’abéie puet son frere trover , 
L’enfant Huon , qui revient d’outre mer » 
Et chil respont : « Bien li sarai conter » 
Sor . i . ceval est maintenant montés , 
Desc’à Bordiax ne vaut rene tirer , 
Ens la vile entre , le frain abandonné . 
Gerart trouva aveuques son barné ; 
De l’une part l’a à consel tourné : 
Sire , fait il , envers moi entendés 
Que vaurai dire , or tost , se l’escoutés : 
De Saint Morisse vous demande l’abés ; 
Ens l’abéie maintenant en venés , 
Là porés vous vostre frere trover , 
Huon l’enfant , qui revient d’outre mer » 
Quant Gerars l’ot , li sans li est mués ; 
Dist au sergant : « Amis , ore en alés ; 
Dites mon frere je l’irai visiter . 
— Sire , dist il , bien li sarai conter ; 
Jou m’en revois , de l’esploitier pensés . 
— Amis va t’ent ; je m’en vois atorner » 
Et cil s’en torne , sans plus de l’arester ; 
Desc’à l’abie n’est ses renes tirés . 
Vint à Huon , et se li a conté 
Tout ensement con li avoit mandé . 
Et Gerars a son segnour apelé , 
I . traïtor , Gibouars fu nommés ; 
Sa fille avoit à moillier esposé . 
Sire , fait il , por Diu , avant venés 
Et se me dites quel consel me donrés . 
En ont diable mon frere raporté , 
Car il est ja à Saint Morisse es prés . 
Tot maintenant m’a li abes mandé 
Que jou i voise à mon frere parler . 
En France ira demain à l’ajorné , 
Si ravera sa tere et son regné , 
Et jou serai du tout desiretés ; 
N’aurai de tere . i . seul piet à garder . 
Mais or me dites : quel consel me donrés » 
Dist Gibouars : « Mar vous esmaierés , 
Car bien vous sai gentil consel donner » 
Dist Gibouars : « Gerars , or vous taisiés ; 
Consel arés , sel volés otriier : 
Je vous dirai con porés esploitier . 
Entour l’abie a . i . bruellet foillié , 
A une lieue près du maistre mostier ; 
Je prenderai . lx . chevaliers , 
Ens el bruelet m’en irai enbussier . 
Et vous irés vo frere festoiier ; 
Vous ne menrés o vous c’un escuier , 
Et le matin , ains qu’il soit esclairié , 
Ferés Huon lever sans atargier . 
Il montera , il et si chevalier ; 
Quant deverés le bosket aprocher , 
Le vostre frere prendés à araisnier . 
S’il vous dist cose qui vous doie anoier , 
Hors du bruellet isterons sans targier , 
Si ocirons trestous ses chevaliers ; 
Huon ferons en cartre trebuchier , 
Et puis l’irés Karlemaine nonchier » 
Et dist Gerars : « A vostre plaisir iert » 
Dist Gibouars : « Gerars fieus , entendés : 
A l’abéie à vostre frere irés ; 
C’un escuier aveuc vous ne menrés . 
Demandés lui comment il a ouvré , 
S’il a le barbe et les dens maseler ; 
Et s’il les a , après li demandés 
Et en quel lieu , comment les a gardés . 
Se vous poés , si le faites lever ; 
Ains qu’il soit jors , de laiens les jetés . 
Et nous serons el bruellet tot armé ; 
Quant vous devrés le bosket trespaser , 
D’aucune cose à vo frere parlés , 
Par coi vers vous se prenne à aïrer . 
Quant jou l’orrai envers vous estriver , 
Jou saurai fors et trestos mes barnés ; 
Ses pelerins vaurai tos decoper . 
Puis prenderés Huon le baceler , 
En vostre cartre le ferés avaler , 
Et puis le barbe et les dens li taurés , 
Et puis irés au roi Karlon parler , 
Se li dires à . i . consel privé 
Que vous avés vo frere emprisonné , 
L’enfant Huon , qui ala outre mer . 
Ore est ariere à vo cort retornés 
Et si n’a pas le barbe raporté , 
Les . iiii . dens Gaudise l’amiré . 
Et jou sai bien Karlemaines le het ; 
Se il le prent à Bourdiaus la cité , 
Bien le pora et pendre et traïner 
Sans jugement de nul homme carnel ; 
Car boins ostages en vi Huon donner , 
Quant fu caciés de France le regné , 
Se il pooit repairier d’otre mer , 
Il n’enteroit jamais en s’ireté 
Qu’il nen éust anchois au roi parlé ; 
Il le pooit et pendre et traïner » 
Adont s’en torne Gibouars de Viesmés , 
Mais tant atent qe il fu avespré . 
Et Gerars est à l’abéie alés ; 
Aveuc lui a . i . escuier mené . 
Tant esploita et tant a ceminé 
A l’abéie en vint sans arester . 
Laiens entra , son frere a demandé ; 
On li ensegne , cele part est alés . 
Vint ens la sale ù Hues ses frere ert ; 
Hues le voit , s’est encontre levés , 
Si le courut maintenant acoler . 
Et chil le baise en autel loiauté 
Que fist Judas qui traï Damedé . 
Frere , dist Hues , bien soiés vous trovés ! 
Sainte Marie , comme avés demoré ! 
Com peu de gent vous avés amené » 
Dist Gerars : « Sire , çou ai ge fait de gré ; 
On ne doit mie tel beubance mener : 
Vous ne savés comment esploiterés , 
Ne comment , frere , vo tere raverés . 
Se Dix ce donne que soiés racordés 
A Karlemaine , qe tant est redoutés , 
Adont vaurai les haus barons mander , 
Et si ferai grande feste mener . 
Isnelement à Paris en irés . 
— Frere , dist Hues , vous avés bien parlé » 
Adont s’asisent anbedoi lés à lés . 
Dist Gerars : « Sire , por Diu de maïsté , 
Moult sui joians quant estes retornés . 
Por l’amor Dieu , estes vous en santé ? 
Comment avés esploitié et erré ? 
Avés çou fait c’on vous ot commandé ? 
— Frere , dist Hues , par sainte carité , 
Jou ai le barbe Gaudise l’amiré , 
Et de sa geule . iiii . dens maseler . 
Si ai sa fille aveuc moi amené , 
C’est Esclarmonde , qui tant a de biauté ; 
Jou l’espousai à Ronme la cité , 
A l’apostole qui tant fait à loer . 
Si ai d’avoir . xxx . somiers torsés . 
Gerars , biau frere , mar vous esmaierés ; 
Se jou voloie aventures conter , 
Jou en poroie dire moult grant plenté ; 
Moult ai éu de grande povreté . 
— Jou le croi bien , dist Gerars , en non Dé ; 
Mais or me dites , se il vous vient à gré , 
Vous aida nus au mesaige conter ? 
— Oïl , dist Hues , . i . hom de grant bonté , 
Auberons est par droit non apelés , 
Et si vous di , biaus frere , il est faés . 
Ichil m’aida l’amiral à tuer , 
Si le me fist devant mes piés ruer ; 
J’en pris la teste à mon branc aceré , 
Dont li ostai . iiii . dens maselers , 
Et , en après , les blans grenons mellés » 
Dist Gerars : « Sire , et comment les gardés ? 
— Jel vous dirai , dist Hues , en non Dé . 
Vés là Geriaume qui les a u costé ; 
Deseur le hance les a enséelés , 
Car là les mist Auberons li faés , 
Par faerie , par le Diu volonté . 
— Li qués est ce » dit Girars li desvés . 
Et respont Hues : « Cis viex que là véés , 
Qui a la barbe [bblance com flors es prés] . 
— Dix ! dist Girars , mervoilles me contés . 
— Frere , dist Hues , il ne li funt nul mel » 
Et dist Girars : « De quel tere est il nés ? 
— Frere , dist Hues , c’est vostre amis charnés , 
Ceu est li freres le franc provost Guirré , 
Geriaumes est par droit non apelés ; 
Plus loial homme ne convient demander . 
Je le trovai dedens . i . gaut ramé , 
U il avoit bien . xl . ans esté ; 
Se il ne fust , jeu fusse vergondés , 
Car por moi a grans paines enduré . 
Et vous , biau frere , comment vous maintenés ? 
J’ai oï dire vous estes mariés . 
— Voire , par foi , ce respont li dervés . 
— Frere , dist Hues , gardés ne me celés , 
Quele est vo feme et de quel parenté » 
Et dist Gerars : « Frere , vous le sarés : 
Cou est la fille Gibouart de Viesmés , 
I . gentil homme , s’a grant tere à garder , 
Toute Sesile , qui est grant ducéé . 
— Bien le connois , dist Hues , en non Dé ! 
Si m’aït Dix , mal estes mariés ; 
Cil est traïtres quel fille vous avés » 
Et dist Gerars : « Sire , grant tort avés 
Que mon segnour à traïtour tenés » 
A icest mot , atant es vous l’abé ; 
Vint à Huon , se li a demandé : 
Sire , dist il , quant vosrés vous souper » 
Et respont Hues : « Quant il ert atorné » 
Et dist li abes : « Il est tout aprestés ; 
Levés vous sus et si vous en venés » 
Gerars et Hues sont main à main alés ; 
Isnelement l’aigue lor ont livré 
A grans bacins d’argent moult bien dorés » 
Hues lava et ses freres delés , 
Li viex Geriaumes et li provost Guirré , 
Et li baron Huon lou bacheler ; 
A une table sont assis au souper . 
Dix ! com Gerars a Guirré regardé ! 
Por Huelin l’a moult coilli en hé , 
Por çou qu’il fu après l’enfant alé . 
Il jure Dieu , qui en crois fu pené , 
Se il le puet de l’abéie oster , 
C’ert li premiers qui le doit comperer . 
Qui qui mengast , il n’a gaires soupé , 
Adès pensoit à sa grant malvaisté . 
Et li baron orent mes à plenté ; 
Bien sont servi , de çou n’estuet parler . 
Quant ont mengié et béu à plenté , 
Les napes ostent sergant et baceler ; 
Les lis font faire pour aler reposer . 
Et Hues a apelé dant abbé ; 
De l’une part l’a à consel tourné : 
Sire , fait il , por Diu , or m’entendés : 
J’ai grant avoir çà dedens amené ; 
Se il vous plaist , vous le me garderés 
Desc’à cele eure que serai retournés . 
Si nel bailliés nul homme qui soit nés 
Fors c’a mon cors qui le vous ai livré ; 
Se jou repaire , grant preu en averés » 
Et dist li abes : « Il sera bien gardés » 
Adont s’en vont coucier et reposer . 
De l’une part se gist Hues li ber 
En une canbre qui moult a de biauté , 
Et Esclarmonde jut en . i . lit paré , 
Car Hues eut trop legier cuer d’asés ; 
S’aveuc géust , il nel laisast ester , 
S’en éust faite toute sa volenté : 
Ne vaurent pas l’abie violer . 
Hues se couce et Gerars par delés ; 
Il l’en apiele con ja oïr porés . 
Dist Gerars : « Sire , s’il vous venoit en gré , 
Je vous saroie bien à point apeler , 
Car au matin fait moult boin ceminer » 
Et respont Hues : « Tout à vo volenté » 
Adont se teurent , si se sont reposé . 
Hues se dort et li autres barnés ; 
Ains ne dormi Gerars li traïtel , 
Car en soing fu de se grant malvaisté . 
Quant il oi le premier cot canter , 
Huelin a maintenant apielé : 
Frere , fait il , or sus ! se vous hastés ; 
Il a grant piece que li kos a canté » 
Hues saut sus , s’a se gent apelé : 
Or sus ! segnor , il est tans de lever . 
— Dix ! dist Geriaumes , est il ja ajorné ? 
Encor n’a gaires que il fu avespré ; 
Laisiés nous , sire , encore reposer » 
Et dist Gerars : « Geriaumes , tort avés ; 
Li hom qui veut se besoigne haster 
Ne deveroit jour ne nuit reposer . 
— Par foi , dist Hues , il a dit verité ; 
Or sus ! pour Dieu , car moult doi desirer 
Que jou péusse au roi Karlon parler » 
Adont se sont tot maintenant levé , 
Et si se sont garni et apresté . 
Li sergant vont les somiers atorner , 
Si les amainnent quant les ont enselés ; 
Li baron montent sans point de l’arester . 
Et Esclarmonde a son cors atorné , 
Et puis l’ont fait tot maintenant monter . 
Hues a pris congiet à dant abbé . 
L’abes les a à Jhesu commandé ; 
Moult fu dolans que si main sont levé . 
Le porte font ouvrir et desfremer , 
Au camp se metent , se sont aceminé . 
Hues s’en vait , se part de l’abéie , 
Et aveuc lui sa courtoise maisnie ; 
XIIII . furent , la dame fu quinsime . 
Gerars li fel trestous devant les guie ; 
Il s’arouterent tote la grant caucie . 
Dame Esclarmonde , qui Jhesus benéie , 
Sist sor la mule qui vint droit de Surie ; 
Ele cevauce par moult grant segnorie , 
Mais tout adès tint la ciere baissie . 
U voit Huon se li commence à dire : 
Sire , dist ele , je sui moult asoplie ; 
Li cors me tranle sous l’ermine deugie . 
— Dame , dist Hues , ne vous esmaiés mie » 
A icest mot est la mule abussie , 
Des piés devant est jus agenoillie ; 
La dame ciet enmi le grant caucie . 
Quant le voit Hues , tos li sans li formie ; 
Il le remonte sor le mul de Surie , 
Puis li demande souef , à vois serie : 
Avés vous mal , bele suer , doce amie ? 
— Sire , dist ele , je sui . i . poi blecie . 
— Ce poise moi , dist Hues li nobiles . 
Et dist Geriaumes : « Nous faisons grant folie , 
Qui cevauçons se fust l’aube esclarcie » 
Et dist Gerars : « Par Dieu le fil Marie , 
Mais ne vi gent , par le cors saint Morise , 
Qui de si poi fust si espéurie » 
Et dist Geriaumes : « Par me barbe florie , 
Se ma parole ne me vois fust oïe , 
Nous en ririemes arriere ens l’abéie » 
Et dist Gerars : « Laisiés ester , biau sire , 
Car li ralers ce seroit grant folie . 
Por une mule que ci est abusie , 
Vous maintenés à loi de gent marie . 
Laisiés ester , faites ciere hardie , 
Si cevauciés el non sainte Marie » 
Et il si fisent , ne se targierent mie , 
Atant cevaucent parmi le grant caucie . 
A une lieue furent de l’abéie ; 
IIII . cemin ilueqes se devisent . 
Hues apiele toute la compaingnie : 
Tenés tout coi , dist Hues , ma maisnie ; 
Vés chi le bosne monsegnor saint Morisse . 
Cis cemins va à Bordele la rice ; 
Si m’aït Diex , cestui n’irai ge mie . 
Se g’i tornoie , ma fois seroit mentie 
Envers Karlon qui France a em baillie ; 
Jou ne veul pas faire si grant folie , 
Si ne veul pas perdre ma segnorie . 
Cis ù je sui vient devers Rommenie , 
Et cis si vient de France le garnie ; 
Cestui irai , par Dieu , le fil Marie » 
El cemin entre , et il et sa maisnie ; 
Aveuc lui vait Gerars , le fel traïtes . 
N’ot pas alé , je croi , une huchie , 
Quant sont venu à le selve foillie 
U Gibouars estoit et sa maisnie . 
Dont a Gerars se raison commencie : 
Hues , biaus frere , dist Gerars li traïtres , 
Vous en alés en France le garnie , 
Et por ravoir le vostre segnorie ; 
Bien sai de voir tote l’arés delivre . 
Jou ai éue vostre tere en baillie ; 
Mais , par celui cui tos li mondes prie , 
N’i a[i] conquis valissant une alie , 
Ains l’ai gardé longement sans boidie . 
Mariés sui , et si ai feme prise , 
Çou est le fille Giboart de Sesile . 
Moult est haus hom et de grant senorie ; 
Moult me fait mal qel tenés à traïtre . 
S’il le savoit , torneroit à folie ; 
Car bien cuidames , par Diu le fil Marie , 
Ne déussiés revenir mais en vie . 
Or n’ai de tere qui soit ens ma baillie 
Qui vaille , certes , une pume porie ; 
Si vous requier que me faites aïe , 
Car savoir veul ù sera ma partie , 
Quant vous venrés de France le garnie , 
Que jou i puisse retraire à me partie . 
— Frere , dist Hues , que çou est que vous dites ? 
J’ai grant avoir laissié ens l’abéie , 
Que . xx . mulet ne le menroient mie ; 
Qanqes jou ai prenés en vo baillie : 
Jou n’arai ja un denier en baillie 
Que le moitiet n’en aiés , biaus dos sire » 
Et dist Gerars : « A tot çou ne tient mie ; 
Je veul avoir d’une part ma partie , 
Que jou i puise mener ma segnorie » 
Hues l’entent , tos li sans li formie , 
Car il voit bien qu’il vait à felonnie . 
Et dist Geriaumes : « Otroiés lui , biau sire . 
— Moult volentiers , dist Hues , par saint Gille . 
Sire Gerars , dist Hues li nobiles , 
Que vous plaist mix , Bordiax u Gironvile ? 
Le quel que soit me lairés vous , biau sire » 
Quant voit Gerars , li cuivers , li traïtres , 
Vers lui ne vaut tencher n’est [r]iver mie 
Et tout adès envers lui s’umelie , 
Lors a tel duel à poi qu’il ne marvie . 
Vint à Guirré se li commence à dire . 
Et dist Gerars : « Guirré , malvais traïtre , 
Par vous perdrai toute ma segnorie ; 
Mais , par le foi que doi sainte Marie , 
Vous en arés cele teste trencie » 
A ices mos , s’ensegne haut escrie . 
Gibouars l’ot , cui li cors Diu maldie , 
Le ceval broce , des esperons l’aigrie , 
Du bruelet ist et sa chevalerie , 
Huon asalent , lui et sa compaignie . 
Hors du bruelet est Gibouars issus ; 
En se compaigne ot bien . lx . escus . 
Quant les voit Hues , li sans li est méus ; 
Diu reclama et la soie vertu . 
Moult volentiers fust arriere venus 
Vers l’abéie , mais chil sont acoru ; 
Seure li keurent li cuivert malostru . 
Hues a trait le branc d’achier molu , 
Fiert le premier qu’il a aconséu . 
Haubers ne elmes ne li vaut . i . festu ; 
Desqes es dens l’a trestout porfendu . 
Mais sa desfense ne li a rien valu , 
Car cil estoient . lx , voire plus ; 
La gent Huon ont mort et confondu , 
Les . xii . en ont ochis et abatu . 
Quant le voit Hues , Dex ! si dolans en fu , 
Car il voit bien ses freres l’ot vendu . 
Li fel Gerars ne s’est arestéus : 
Les premiers prendent qu’il ont mors et vencus , 
A la Geronde vienent , n’atendent plus , 
Une riviere qui court de grant vertu , 
Dedens les jetent ù ele plus grans fu ; 
Jamais par chiaus n’ert Hues secourus . 
Et Gibouars est à Huon venus , 
De son ceval l’a à tere abatu . 
Cele part sont si baron acouru , 
Les ex li bendent qu’il n’a goute véu , 
Et puis li loient les puins , li mescréu . 
Et Gerars est à Geriaume venu , 
Tout en travers l’a à tere abatu 
Et le costé li a errant fendu ; 
Les dens li a et le barbe tolu 
Qui fu Gaudise , qui tant ot de vertu . 
Gerars li fel , cui Dix puist craventer , 
Ot abatu Geriaume le barbé ; 
Ouvert li ont le flanc et le costé , 
Les dens en estent Gaudise l’amiré . 
Le blance barbe ne vot pas oblier ; 
Rois Auberons li fist enséeler 
Au jour que Hues ot l’amiral tué . 
Geriaume pleure , si a un cri jeté , 
Et quant l’oï Hues li bacelers , 
Gerart son frere commença à crier : 
Sire , fait il , por Dieu de maïsté , 
Je vous requier que vos pas nel tués » 
Et dist Gerars : « Plus ne li ferai mel » 
Adont li a Gerars les poins noés , 
Et en après li a les ex bendés . 
Dix ! qu’Esclarmonde a grant duel demené ! 
Et Hues proie Gerart par amisté 
Ke il ne fache à se feme nul mel . 
Dist li traïtres : « Or nous laisiés ester » 
Adont a pris le dame o le vis cler , 
Les ieus li bende , les poins li a noés , 
Et puis les font sor . iii . cevaus monter . 
Leur voie acoillent que n’i sont aresté , 
Droit vers Bourdiax se sont aceminé ; 
A grant dolor en ont Huon mené , 
Lui , et Geriaume , et la dame au vis cler . 
Diex ! con la dame a Huon regreté ! 
Sire , dist ele , com mar fu vos barnés ! 
Vous me disiés quant ere en no regné , 
Que quant verriés à Bourdiaus , vo cité , 
Vous me feriés couronne d’or porter ; 
Or sommes chi à moult grant povreté . 
Com mauvais frere vous i avés trové ! 
Malvaise gent sont François , en non Dé ! 
En Sarrasins a plus de loiauté . 
— Dame , dist il , si me puist Dix salver , 
Mes freres m’a honni et vergondé , 
Et Dix li rende ceste grant cruauté ! 
De vous me poise plus que de moi asés » 
Entrues qu’il ont ensement devisé , 
Ens Bourdiax entrent , ains qu’il soit ajorné . 
Onques ne sorent quel part furent alé . 
Quant en Bordiaus sont li baron entré , 
Gerars les fait tot belement aler 
Tant que il sont ens u castel entré . 
Diex ! qe ne sevent le grande cruauté 
Li franc bourjois de le boune chité , 
Com faitement on a Huon pené ; 
S’il le séussent , par fine verité , 
Ains se fesissent ocire et decoper 
Qu’il le laisaisent mener à tel vieuté . 
Mais li traïtres a si par sens ouvré 
C’onqes nel sot nus hom de mere nés . 
Fors chil qu’il ot aveuqes lui mené . 
Tant ont ensanle esploitié et erré 
El castel entrent li traïtor prové . 
Adont dessendent , si se sont desarmé , 
Et prendent Huon et Geriaume le ber , 
Et Esclarmonde qui tant ot de bonté ; 
Tous . iii . les ont ens la cartre avalé , 
Mais ains lor ont tos les puins desnoés , 
Et si lor ont les biax iex desbendés . 
Or sont laiens en la cartre mortel , 
U il ne voient ne soleil ne clarté . 
Et Gibouars , qui Dix puist craventer , 
I . sien cousin fait le cartre garder , 
Se li commande , sor les menbres coper , 
Qu’il ne lor doinst , le jor , à lor disner 
Que . iii . pains d’orge entre main et soper , 
Et . ii . los d’eve , tant lor face donner . 
Cil jure bien , k’il ne soit traïnés , 
Plus n’en aront , puisqu’il l’a commandé . 
Et l’endemain , quant il fu ajorné , 
Gerars monta , li traïtres provés , 
Il et ses [bsires] , Giboars li dervés ; 
De lor barons mainent à grant plenté , 
A esperons issent de la cité , 
Vers l’abéie se sont acheminé , 
Tant ont ensanle esploitié et erré 
Qu’il sont venu à l’abie au disner . 
Là dedens entrent , si ont trové l’abé ; 
Gerars le voit , se l’en a apelé : 
Sire , fait il , envers moi entendés : 
Hues nous fait arriere retorner 
Pour cel avoir qu’il vous a commandé ; 
Il a consel que il l’en veut mener , 
Quant il venra à Paris la chité , 
Que largement puist entor lui donner 
Et as barons departir de l’ostel . 
— Gerars , dist l’abes , tout çou lasiés ester , 
Car , par nos botes et par nos viés sollers , 
Ja de çaiens denier n’enporterés ; 
Car vostre frere le m’ot bien commandé 
Que nes carcaisse homme de mere né » 
Et dist Gerars : « Cuivers , vous i mentés ! 
Or les cuidiés avoir bien enborsés ; 
Jou les aurai , vous en aiés mal gré , 
Et aveuc çou , certes , les comperrés » 
Par les caveus le commence à tirer , 
Et Gibouars i est courant alés ; 
Entr’aus . ii . l’ont à le tere versé , 
Et puis li ont tant de durs cos donnés 
Le cuer li ont e[n]s u ventre crevé . 
Iluec l’ont mort , puis le laisent ester . 
Tos li convens est en fuies tornés ; 
Gerars les cace , qui fu fel et enflés , 
Et Gibouars , tous nus les brans letrés . 
Quant chil le voient , si se sont escriés : 
Merchi , Gerars , pour Dieu de maïsté ! 
Tous nos tresors vous ert abandonés » 
Et dist Gerars : « Or vous o je parler ; 
Faites dont tost , erroment m’i menés » 
Et chil respondent : « Tout à vo volenté » 
Errant les mainent là ù li tresors ert . 
Gerars le fait tout erroment torser ; 
Ainc n’i laissa qui vaille . i . gant paré , 
Ne filatiere ne encensier doré . 
Tous les calisses en a il fait porter , 
Chapes de cuer , casules , dras d’autel ; 
Bien en avoit . xv . somers torsés . 
Laiens avoit le fil d’un traïtel ; 
Rendre le fist Gibouars de Viesmés : 
Chelui ont fait tot maintenant abé . 
Puis s’en tornerent , se sont aceminé , 
Le novel abe ont aveuc aus mené ; 
Droit vers Bourdiaus sont mis u retorner . 
Ainc ne finerent de corre ne d’errer 
Dessi qu’il sont ens en la vile entré . 
Li franc borjois les ont moult regardés 
U il avoit si grant avoir toursé . 
Et chil ont tant esploitié et erré 
Qu’il sont venu u grant palais listé ; 
Il dessendurent des cevaus sejornés . 
Le grant avoir fait Gerars destorser ; 
V . des sommiers fait d’une part torner 
Ens une canbre , par delés . i . pilé , 
Et les . x . fait errant aceminer 
Droit vers Paris , tout le cemin feré . 
Les . v . somiers c’ot d’une part torné 
A fait errant en son tresor jeter . 
Il sont asis à le table au disner ; 
Moult s’est li ber à cel mangier hasté . 
Quant ont mengié , erroment sont levé ; 
Li ceval sont erroment enselé . 
Gerars monta , que Dix puist craventer , 
Et Gibouars est aveuc aus alés . 
II . escuiers et . i . moine ont mené , 
[bEt] entr’eus . vi . se sont aceminé . 
De lour jornées ne vous sai deviser ; 
Mais il ont tant esploitié et erré 
K’à Paris vinrent . i . soir , à l’avesprer . 
Cele nuit sont à . i . ostel alé , 
Et l’endemain , quant il fu ajorné , 
Sont ricement vestu et conraé . 
A la court vinrent , si ont le roi trové . 
Gerars a fait les somiers amener , 
Et si les fait ens el palais porter ; 
II . en a fait la roïne donner , 
Et Karlemaine en fait . iii . presenter . 
Et les barons qui sont aval l’ostel , 
N’i a celui n’ait bel joiel donné , 
U coupe d’or , u bon hanap doré , 
U drap de soie , u paile d’outre mer . 
Et les serjans a boins mantiax donnés , 
Et les garçons , boins hermins engoulés : 
Tant lor depart que trestot l’ont loé . 
Mais ainc dus Nales n’en vaut niant combrer , 
Car bien pensoit de mal ert asanlés ; 
Mais Karlemaine en fait asés porter : 
Onqes n’en volt . i . cofre desfremer 
Desc’à cele eure c’à Gerart ait parlé . 
De jouste lui le fist Karles aler , 
Et si l’asiet de jouste son costé ; 
Et Gibouars est aveuc dant abé , 
Et le dant moine a Karles apielé , 
Car cil qui donnent sont adès honneré . 
Gerars , dist Karles , dites moi que querés  
Dist Gerars : « Sire , certes , vous le sarés : 
Or saciés bien , si me puist Diex salver , 
Qui tant vous fait envoier et donner , 
Que jou ai fait , et vous et vo barné , 
Qu’il a mestier à vostre cors parler . 
J’ai tel besoigne , onqes mais n’oc itel ; 
Je le vous di dolans , à cuer iré , 
Car mix amaise que je fuse outre mer : 
Moi le m’estuet en vo palais conter . 
Mal est à dire et pire est à celer ; 
Envis le di , par sainte carité , 
Car je sai bien que j’en serai blasmé ; 
Mais j’aime mix m’onor à regarder 
Que de tous ciaus qui de mere sont né . 
— Vous avés droit , dist Karles , en non Dé » 
Dist Gerars : « Sire , entendés ma raison : 
Vous m’adoubastes , que de fi le set on , 
Et me cauçastes mon doré esperon . 
Que vous diroie ? je sui vos liges hon , 
Et si ne cache envers vous se bien non ; 
Jou sai moult bien , si ait m’ame pardon , 
Je vous dirai une tele raison 
Dont dolant erent li per de vo maison , 
Et jou méismes en ai au cuer friçon . 
— Gerars , dist Nales , trop faites , lonc sermon , 
Dites errant , acorciés vo raison ; 
A çou que j’oi ne pensés se mal non . 
— Ore entendés , dist Gerars , ma raison : 
L’autrier estoie à Bordiaus me maison ; 
Jou n’ere mie à guise de bricon : 
Encore avoie . c . chevaliers baron , 
Ma porte estoit toute overte à bandon . 
Jou regardai aval devers men pont , 
Si vi venir le mien frere Huon , 
Eskierpe au col et ou puing . i . bordon , 
Et une dame qui ot clere façon ; 
Et si venoit aveuc aus . i . viex hom , 
Ce m’est avis , Geriaumes avoit non » 
Nales l’entent , si fronci le grenon : 
Dix ! dist li dus , d’ont revient li preudon ? 
Jou le vi ja au tornoi à Kalon , 
U il ocist le conte Salemon ; 
Et moi et lui fumes ja compaignon » 
Dist Gerars : « Sire , paroiiés me raison : 
Abaubis fui , certes , quant vi Huon , 
Et nonporquant , si ait m’ame pardon , 
Jou me levai encontre le baron , 
Se li donai à mengier à fuison . 
Quant ot mengié , se le mis à raison , 
Demandai lui du temple Salemon ; 
Ainc ne m’en sot dire ne o ne non . 
Demandai lui , emperere frans hon , 
S’il avoit fait vostre mesaige u non 
Au roi Gaudise , qui tant par est felon ; 
Ainc de tot çou ne sot rendre raison . 
Quant je vi çou , au cuer en oi friçon ; 
Ne soc que faire , car j’estoie vos hon , 
Si me doutai de malvaisse ocoison . 
Foi que vous doi , emperere frans hon , 
Jou ne voc estre retés de traïsson ; 
J’ai le mien frere jeté en ma prison , 
Lui et se feme et le sien compaignon : 
Je le vous di , si nous en descouvron , 
Si en faciés vo talent et vo bon » 
Et quant l’entendent li nobile baron , 
N’i a chelui ne pleure pour Huon ; 
Trestout maudient Gerardet le felon . 
Li uns à l’autre le dist , son compaignon , 
Tout chou a fait Gerars par traïson » 
En piés se drece l’emperere Karlon , 
En haut parla , si a dit se raison ; 
En se main tint d’olivier . i . baston . 
Entendés moi , François et Borginon : 
Je semonc hui les pleges pour Huon 
Que il me tienent le traïtor felon , 
U , par le foi que je doi saint Simon , 
Jou les pendrai , ja n’aront raençon » 
Dont se rasist , quant ot dit se raison . 
Il en apiele le vaillant duc Nalon : 
Nales , dist Karles , que dirés de Huon ? 
— Sire , dist Nales , par Dieu et par son non , 
Ce m’est avis , (que vous celeroit on) , 
Gerars en oeuvre par mortel traïson » 
Dist Gerars : « Sire , vous dites vo raison ; 
Mais , par saint Piere c’on quiert en pré Noiron , 
De quan c’ai dit averai boin tesmoing : 
Le mien segnor , Gibouart le baron , 
Et cest abé , qui moult par est preudon , 
Le moine aveuc , qui est son compaignon » 
Et cil respondent : « Il n’a dit se voir non . 
— Par foi , dist Nales , vous estes tuit larron ! 
— Nales , dist Karles , quel consel me donrés 
De ces . ii . freres que vous ici véés ? 
— Sire , dist Nales , onqes mais n’oï tel : 
Cis a son frere en sa prison jeté , 
Puis le vous vient li traïtres conter ! 
Par le Segnor qui en crois fu penés , 
Se jou éusse . i . mien frere carnel 
Qui fust essi fors de France jetés , 
Puis revenist . i . jour à mon ostel , 
Moult fusse , certes , plains de grant malvaisté , 
Se jou l’éusse en ma prison geté , 
Puis le venisse en vo court acuser ! 
Voir , nel fesisse pour canque vous avés , 
Car je cuidaise , se me puist Dix salver , 
Li . c . dïable m’en déussent porter ; 
Ains li donnaisse à mengier à plenté , 
III . jours ou . iiii , puis l’en laisaisse aler . 
Mais ens cestui a point de loiauté ; 
Malvaisement m’i poroie fier , 
Quant de son frere a fait tel mauvaisté . 
Bien sai de voir , si me puist Dix salver , 
Que il a tout par traïsson ouvré . 
Je sui qui di en fine loiauté 
Cis devroit estre pendus et traïnés , 
Et Gibouars , et li abes delés , 
Il et ses moines que il a amené . 
Sur sains juroie , se me puist Dix salver , 
Que trestout . iiii . ont faus tesmoin porté » 
Quant Gerars l’ot , li sans li est mué ; 
Dont vausist il , saciés par verité , 
De tel afaire ne fust onques merlés . 
Or s’en repent , mais ne puet reculer ; 
Forment maudist Gibouart de Viesmés , 
Qui li avoit si fait consel donné . 
Dist à Nalon : « Sire , grant tort avés ; 
Ne sai por coi si forment me haés . 
— Par foi , dist Nales , por vo grant malvaisté . 
Vous voliés estre l’autrier . i . de nos pers ; 
Dix ! quel consel vous éussiés donné ! 
Voir , mix amaise . i . puing avoir copé . 
— Ce ne vaut nient , ce dist Karles li ber ; 
Il me convient d’autre cose parler » 
Tous les ostaiges Huon a apielé . 
Segnor , dist il , mes convens me tenés ; 
Rendés moi tost Huon le baceler . 
Se tost nel faites , se me puist Dix salver , 
Je vous ferai et pendre et traïner . 
— Sire , font il , merci , por l’amor Dé ! 
[b Par jugement , si vous plaist , nous menés . 
— Moult volentiers , dist Karles , en nom Dé . 
Nales , dist il , quel consel me donnés ? 
— Sire , dist Nales , aparmain le sarés] , 
Je vous dirai comment esploiterés : 
Vos prenderés de vo rice barné , 
De vos barons à grandime plenté ; 
Desc’à Bourdiax , s’il vous plaist , en irés , 
Huon ferés de le cartre jeter , 
Et puis porrés se raison escouter . 
S’il vous dist cose ù il ait verité , 
Por l’amor Diu , s’aiés de lui pité . 
— Certes , dist Karles , vous avés bien parlé ; 
Je le ferai , puisqe le me loés » 
Adont fait Karles ses barons aprester ; 
Desc’à . viixx . en fait li rois monter , 
Et si enmaine trestous les . xi . pers , 
Et li dousimes fu Hues li menbrés . 
Li rois a fait son oirre aparellier ; 
Il fait monter bien . viixx . chevaliers , 
Les . xi . pers n’i vot pas obliier . 
Puis a fait prendre les . xii . chevaliers 
Qui en ostage sont pour Huon le fier ; 
Ens la prison le[s] vot li rois lancier , 
Mais li dus Nales les ala replegier : 
Aveuc le roi les a fait cevauchier . 
Dont s’arouterent sus le cemin plenier . 
Or puist Huon bien Damedix edier , 
Car , s’il n’en pense , il ert à mort jugiés . 
Li rois a tant erré et cevaucié 
De Bordiax virent les murs et les terriers . 
Si com il durent la cité aproismier , 
Gerars apele Karlemaine au vis fier : 
Sire , fait il , c’or me donnés congiet 
Que me laissiés par devant cevauchier ; 
Encontre vous ferai aparellier . 
— Gerars , dist Nales , certes , nient vous n’irés » 
Karles l’entent , s’en est joians et liés ; 
Dist Karlemaines : « Se me puist Diex edier , 
Or respondistes à loi de bon guerrier ; 
Bien ait li cuers qui vous a consilliés » 
A ices mos , ont les cevaus coitiés . 
Tant ont ensanle erré et cevaucié 
Qu’il sont entré en Bordiaus sans targier . 
Desc’au palais n’i ot regne saciet ; 
Là descendirent as degrés entailliés . 
Les franc borjois sont moult esmervilié 
Que Karlemaines li empereres quiert . 
Karles monta ens el palais plenier ; 
Il est asis u faudestuef d’ormier ; 
Entor s’asisent li baron chevalier . 
Et Gerars fait tost haster le mengier ; 
Tantost a fait le gran table drechier , 
[bL’eve aporterent à grans bassins d’ormier] 
Li rois lava , s’est asis au mengier ; 
Lés lui s’asist Nales le vis fier ; 
As autres tables sisent li chevalier . 
Aval les rues qeurent li boutillier ; 
Li uns veut pain , et li autres , vin viés . 
Hues les ot çà deseure noisier ; 
Isnelement apela le cartrier : 
Amis , dist il , se Dix te puist edier , 
Qués gens sont çou que jou o là noisier » 
Et chil respont , qui est et fel et fier : 
C’est Karlemaines , ki France a à baillier , 
Et si baron qui vous viennent jugier ; 
Pendus serés ains qu’il soit anuitié . 
— Par foi , dist Hues , Diex te doinst encombrier ! 
Males noveles me viens ore noncier » 
Ens el palais sist Karles au disner ; 
De jouste lui sist Nales li barbés . 
Qui que mangast , dus Nales a ploré ; 
Il sailli sus , du mengier est levé , 
Si roidement a la table hurté 
Que il a fait tos les hanas verser . 
Nales , dist Karles , por Dieu , et vous c’avés ? 
Vous avés tort , qui mon vin respandés . 
— Ains ai bien droit , dist Nales , en non Dé , 
Car j’ai tel duel près n’ai le sens dervé 
De çou que voi qu’estes si rasotés . 
Par le cors Dieu , c’avés vous en pensé ? 
Venistes vous à Bourdiaus la cité 
Pour boire vin ne pour boire claré ? 
N’avés vous mie tot çou en France asés ? 
Hé ! emperere , et car vous porpensés 
Que çou n’est mie d’un gant à enformer 
Que nous devés orendroit conjurer , 
Ains est , par Dieu , d’un de vos . xii . pers , 
Que nous devons jugier , si m’aït Dés . 
Quant nous arons mengié à grant plenté , 
Et tant béu que serons enyvré , 
Comment sarons de mort d’omme parler ? 
Par che Segnor qui en crois fu penés , 
Il n’a haus homme çaiens en cest ostel 
Que , s’il i boit huimais vin ne claré , 
D’or en avant ne perge m’amisté » 
Et dist li rois : « Je ferai tot vo gré 
Avois ! escrie , ces napes nous ostés » 
Les tables ostent sergant et baceler . 
Li rois commande Huon à amener , 
Et chil i vont cui il l’ot commandé . 
Hors de le cartre ont Huelin jeté , 
Ens u palais l’ont errant amené , 
Lui , et se feme , et Geriaume le ber ; 
Boins aniaus orent cascuns es piés fremé . 
Quant Hues voit Karlemaine le ber , 
Li sans du piet li est u vis monté . 
Li . x . baron se sont en piés levé 
Qui replegié orent Huon le ber ; 
Vers Karlemaine , le fort roi coronné , 
En vont li plege Huon le baceler . 
Lues qu’il le voient , s’ont le roi apelé . 
Sire , font il , envers nous entendés : 
Vés là Huon , le jouene baceler ; 
Sommes nous bien envers vous aquité ? 
— Oïl , dist Karles , par sainte carité , 
Puisqe le voi , cuite en soiés clamé , 
Car je croi bien ne me puet escaper » 
Et Hues est envers le roi pasés ; 
Par devant lui , est à tere enclinés . 
Sire , dist Nales , por Diu , ore entendés 
Et si oiés çou qu’il vous velt conter . 
— Par foi , dist Karles , ne le kier ja véer » 
Adont a Hues le roi merci crié . 
Sire , dist il , por Diu , or m’escoutés : 
A Dieu me plaing et à vous autretel , 
Et as barons que chi voi asanblé , 
Du traïtour que je voi là ester , 
Çou est Gerars , que Dix puist craventer . 
Mes freres est , s’il éust loiauté , 
Mais il est faus et de grant cruauté ; 
Car , puis cele eure que Damedix fu nés , 
Et que Kaïns , qui tant fu foursenés , 
Ocist Abel , son cher frere carnel , 
N’oï on mais de tel frere parler , 
De si mauvais , ne de si traïtel » 
Li baron l’oent , si pleurent de pité ; 
De toutes pars ont Huon regardé , 
Li uns à l’autre [bl’a] belement rimé : 
Cis ne vient mie de dames acoler ; 
Bien a son tans cangiet et remué . 
Nous le véimes issi bel baceler , 
Ore est si maigres et si descolorés ! 
Q’est devenue sa très grande biauté » 
Mais de Geriaume n’ont mie ravisé . 
Et Huelins a le roi rapelé : 
Sire , fait il , s’il vous plaist , escoutés ; 
Si m’aït Dieus , je dirai verité . 
Certes , je fui outre le rouge mer , 
Au roi Gaudise , là où je dui aler , 
Et vo mesaige li dis , si m’aït Dés ; 
De cief en cief n’i laissai que conter . 
Ne vous prisa . ii . deniers monnaés ; 
Moult se fist fiers , se me puist Dix salver , 
Quant demandai ses blans grenons mellés 
Et de se bouce . iiii . dens maiselers . 
Dedens se cartre fui en prison jetés , 
Si m’en geta Auberons li faés , 
I . petis rois qui de [bMommur] fu nés . 
Ichil m’aida l’amirant à tuer ; 
Jou li ostai . iiii . dens maselers , 
Et li copai ses blans grenons mellés , 
Et Auberons aveuc moi adont ert . 
Quant j’oi se barbe et ses dens maseler , 
Ne[s] seuc ù metre , si me puist Dix salver ; 
Jou li proiai , par loial amisté , 
Qu’en . i . tel lieu les me fesist bouter 
Que nes péusse ne perdre ne oster . 
Adont les mist Geriaume ens u costé , 
Deseur le hance li fist enséeler , 
Par faerie , par le Dieu volenté ; 
Car de tel homme n’oïstes ainc parler . 
Dont m’en revin arriere en mon rené , 
Si amenai le fille l’amiré , 
C’est Esclarmonde , qui tant a de biauté ; 
Véés le là par delés che piler . 
Se vous voloie aventures conter , 
Comment revinc et comment pasai mer , 
Jou en poroie dire à moult grant plenté , 
Mais ci endroit ne vaut riens li conter . 
Et que diroie , se Dix me puist sauver ? 
Moult ai éu de grandes povretés . 
Arriere vinc à Romme la chité ; 
Là fis me feme bautisier et lever , 
Et si le pris à moillier et à per . 
Li apostoles , ki gentis est et ber , 
Si m’aït Diex , chieus le m’a espousé . 
Se de tout çou , frans rois , ne me créés , 
A l’apostole , à Romme , envoierés 
Et pour savoir se je di verité . 
S’il ne tesmoigne çou que jou ai conté , 
Je vous otroi , certes , que me pendés , 
Car ne dirai hui cose en cest ostel 
Que jou n’en sache les ensegnes mostrer . 
Et encor plus , certes , n’ai pas conté : 
Jou repairoie du païs d’outre mer , 
Or et argent raportoie à plenté ; 
Mes pelerins avoie ramené 
Que me carçastes , quant vint au desevrer , 
Car ainc ne vaurent de mon cors desevrer . 
Dessi à . xiii , si me puist Dix sauver , 
Tant en avoie aveuc moi ramené . 
Jou ne voloie nuit ne jor sejorner , 
Tant desiroie à vo cors aparler ; 
Car ne voc mie en ceste vile entrer , 
A l’abéie m’en alai osteler . 
Li gentis abes fist mon frere mander , 
Car il cuida moi déust honnorer ; 
Et il i vint , li traïtres provés ! 
Qu’un escuier n’ot o lui amené ; 
Là peuc ge bien véir sa fauseté . 
— Par foi , dist Nales , vous dites verité , 
Très dont vous ot moult peu d’amour porté ; 
Grant gent déust o lui avoir mené . 
— Sire , dist Hues , vous dites verité : 
Si m’aït Dieus , li rois de maïsté , 
Gerars m’a fait trop grande cruauté . 
Très bien m’encuist comment j’avoie ouvré , 
Demanda moi comment par amisté , 
Se jou avoie a Gaudise parlé , 
Ne vo mesaige par devant lui conté , 
Ne se g’avoie . iiii . dens maselers , 
Le blance barbe Gaudise l’amiré ; 
Et jou li dis que l’avoie aporté . 
Dont demanda li traïtres provés 
U les avoie et mis et enserés , 
Com faitement les avoie gardés . 
Tout li contai , ainc ne li voc celer , 
Car ne me peuc encontre lui garder ; 
Ne me gardoie de se grant malvaisté . 
Tant m’enorta et tant m’ot engané 
Que il me fist ains mienuit lever ; 
Et quant je fui outre la crois pasés , 
U li cemin devoient deviser , 
Si com je duc devers France torner , 
Dont commença à moi à estriver . 
Ens el bruelet qui estoit par delés 
Estoit muciés Giboars de Viesmés ; 
LX . estoient sor les cevax monté . 
Il m’asalirent environ de tos lés , 
XII . paumiers m’o[n]t mors et decopés ; 
Ens la Gironde , de là les vi geter . 
Et puis me fis[en]t de mon ceval verser , 
Et si me fisent an . ii . mes ex bender , 
Et mes . ii . poins derrier mon dos noer , 
[bEt ma moillier refisent autretel . 
Gerars saisist Geriaume le barbé , 
Au branc d’achier li fendi les costés , 
U fu le barbe et les dens maseler 
Que Auberons i ot enséelés ; 
Le grande plaie , certes , encor i pert » 
Adont se drece Geriaumes li barbés , 
Si a le plaie , voiant François , mostré . 
Dist Hues : « Sire , si me puist Dix salver , 
Adont nous fist sor . iii . cevaus monter , 
Les poins loiier et les . ii . iex bender , 
Nous enmena dedens ceste cité , 
Et si nous fist en se prison geter ; 
Tout me tolist quanque j’oi amené . 
Venus i sui , certes , outre mon gré , 
Et si vuelt dire que jou di fauseté , 
Très bien le faites fervestir et armer , 
Et aveuc lui Gibouart de Viesmés ; 
Encontre eus . ii . vorrai en camp entrer . 
Se ne les puis ambedeus conquester , 
Et ne lor fais gehir ains l’avesprer , 
J’otroi que soie pendus et encroés . 
Se jes conquier , me tere me rendés 
Si me laissiés en pais mes iretés . 
— Par foi , dist Nales , Hues en dit asés » 
Dist Gerars : « Sire , il dit se volenté , 
Mais ains ne fis si grande malvaisté , 
Et , par le foi que jou doi Dieu porter , 
Jou ne quier ja vers mon frere estriver ; 
Li rois en fasse tote se volenté . 
— Hé Dix ! dist Nales , oiiés del traïtel 
Com il set bien covrir sa malvaistié ! 
— Hues , dist Karles , lessiés tot çou ester : 
Jou ne sai , certes , comment avés ovré ; 
Jou vous demanc . iiii . dens maselers , 
Le blance barbe Gaudise l’amiré . 
— Sire , dist Hues , merci , por l’amor Dé ! 
On m’a trestout et tolut et robé » 
Et respont Karles : « Encor vous demanc el : 
Quant vous partistes de France le regné , 
Desfendi vous , sor les membres coper , 
Se reveniés d’outre le roge mer , 
Qu’en vostre tere ne fuissiés retornés 
Si éussiés à me bouce parlé , 
Et boins ostages m’en éustes livré ; 
Mais envers moi en sont bien acuité , 
Car jou vous tien , ne poés escaper . 
Jou vous puis bien et pendre et traïner , 
Sans jugement de nul home carné , 
Car , au movoir je vous l’oi devisé ; 
Et , foi que doi à Damedé porter , 
Ains qu’il soit vespres , vous serés traïnés , 
Car jou vous pren , certes , en vostre ostel . 
— Sire , dist Hues , merci , por l’amor Dé ! 
Jou n’i vinc mie ; on m’i ot amené 
Tot maugré moi , envis i sui entrés . 
Menés m’a droit , por Diu de maïsté ; 
Par jugement , si vous plaist , me menés . 
— Par foi , dist Nales , vous mar le requerrés » 
Li dus apele Karlemaine le ber : 
Sire , dist Nales , por Diu de maïsté , 
Et c’or vous prenge de Huelin pité . 
Ne faites mie dou pis que vous poés , 
Ne grevés mie le povre baceler ; 
Pecié feriés et grande malvaisté . 
— Nales , dist Karles , ne le quier ja grever . 
Se jou voloie aler à cruauté , 
Vous savés bien qu’il seroit traïnés ; 
Mais por l’amor qu’il est . i . de vos pers , 
Le vorrai jou par jugement mener » 
Grant joie menent tuit li per de l’ostel , 
Quant il oïrent le roi ensi parler . 
Adont s’est Hues asis lés . i . piler , 
U fu se feme et Geriaumes li ber . 
Et li rois ot apelé tos les pers . 
Signor , dist Karles , or çà avant venés , 
Et si jugiés cest plait maléuré . 
Jou vous conjur , desor vo loiauté , 
Et sor le foi que me devés porter , 
Que vous , signor , parmi droiture alés , 
Ne por mon cors ne por mes amistés 
Vous pri ge bien que Huon ne grevés , 
Ne pour Huon aidier à delivrer , 
Ne dites mie envers moi fauseté . 
Jou m’en descarce issi et devant Dé , 
Si vos en carce , voiant tot le barné » 
Quant li per oient Karlon ensi parler , 
Que si les ot loiaument conjuré , 
En une cambre entrent tuit abosmé ; 
Dessus les bans s’asient de tos lés . 
Li uns a l’autre moult sovent regardé ; 
N’i ot celui qui ait . i . mot parlé . 
Signor , dist Nales , envers moi entendés : 
Li rois nos a loiaument conjuré , 
Or gardons bien ne disons fauseté ; 
Sor nous seroit , se disons malvaisté » 
Adonques est . i . chevaliers levés ; 
Moult fu biaus hon , Gautiers est apelés . 
Parens estoit Ganelon et Hardré , 
Et nepourquant si estoit . i . des pers , 
Car il en tient les propes erités . 
Çou fu ses drois , devant devoit parler . 
Signor , dist il , faites pais si m’oés : 
Jou sui qui dis , en fine loiauté , 
Que doit estre [Hues] pendus et traïnés . 
Car en Bourdiaus le prent li rois prové , 
Bien le puet fere et sans pecié mortel ; 
Si di ge bien , se vous i acordés , 
Et Gerars ait totes les iretés , 
Car jou vuel bien que soit . i . de nos pers » 
Après parla Henris de Saint Omer ; 
Dist à Gautier : « Alés , se vous séés ; 
Vostre parole ne doit avant aler » 
Ce dist Henris : « Nobile chevalier , 
Si m’aït Dex qui tot a à jugier , 
Jou sui qui dis loiaument , sans trichier , 
Que Hues rait son païs et son fief , 
Car se besoigne a moult bien esploitié , 
Et boin tesmoing en a li frans guerriers 
En l’apostoile , qui tant fait à proisier ; 
Mais Gerars l’a traït et engignié , 
Por son païs que il a convoitié . 
Jou jugeroie , se me puist Dix aidier , 
Se le voulés vous trestuit acorder , 
Que Hues rait son païs et son fief , 
Et Gerars soit traïnés à destriers , 
Car son frere a traït par malvaisté » 
Adont se tait , sor le banc se rasiet . 
Li quens de Flandre s’est après lui dreciet , 
Si a parlé à loi de boin guerrier . 
En piés se drece de Flandre Baudouins , 
Dist à Henri : « Or vous alés séir ; 
Rien ne ferons de tot çou qu’avés dit . 
Jou vous dirai , se me soit Dix amis , 
Que boin seroit , certes , ce m’est avis . 
Signor , por Diu le roi de paradis , 
Véés , cis siecles ne valt . ii . parisis , 
Ains n’i est mais , certes , loiaus amis : 
A ces . ii . freres le poons bien véir , 
Et s’est d’eus . ii , certes , lais li estris . 
Faisons le bien , por Diu de paradis : 
Alons ensanle au roi de saint Denis , 
Se li proions , por Dieu de paradis , 
Que des . ii . freres ait manaide et mercis , 
Rende Huon se tere et son païs , 
Et Gerart doint autre tere à tenir , 
Si soient frere et boin carnel ami ; 
Çou seroit boin qui là poroit venir » 
Dont se rasiet li frans quens Baudouins . 
Après parla li viés quens de Challon ; 
Il dist au conte : « Vous estes moult preudon , 
Si avés dit une bele raison ; 
Mais jou sai bien , si ait m’ame pardon , 
Trestuit nos dit ne valent . i . boton . 
Mais si vous sanle , signor , que çou soit bon , 
Tous nos conseus getons sor duc Nalon ; 
A se parole trestuit nos acordon » 
Et cil respondent : « A Deu bénéiçon » 
Ensi s’acordent ensanle li baron . 
Le duc apielent belement , sans tenson : 
Hé ! gentis dus , escourciés no raison » 
Nales l’entent , ne dit ne o ne non . 
A un consel sont tuit li . xi . per , 
Et Hues siet là fors lés . i . piler . 
Dix ! com François ont l’enfant regardé ! 
Dame Esclarmonde a tenrement ploré . 
Hues , dist ele , ci a grans povretés 
Quant en vo vile estes à tel vieuté , 
Si n’estes , sire , tant ne quant escoutés . 
Ne vous velt croire Karlemaines li ber 
Que vos aiés en Babiloine esté ; 
S’i fuistes , sire , si me puist Dix salver , 
Et si vous vi le mien pere tuer , 
Les . iiii . dens de se bouce oster , 
Et si vous vi ses blans grenons coper . 
Moult iert grans duels , sire , s’ensi morés , 
Qu’en vous a tant et foi et loiauté ; 
Mais ci ne voi homme de mere né 
Qui soit preudon , à çou qu’ai escoté : 
Mesme li rois qui les a à garder , 
A çou que voi , est plains de fauseté , 
Car envers vous cace desloiauté . 
Mais , se Dix vuelt si grant tort endurer 
Que vous soiiés pendus et traïnés , 
Dont di ge , certes , Mahons vaut miex asés . 
Saciés de voir que , se vous i morés , 
Jamais ne quier vostre Diu apeler , 
Ains renoierai sainte crestienté » 
François l’entendent si plorent de pité . 
Dame , dist Hues , or ne vous dementés ; 
Vous ne savés que Dix ait en pensé » 
Or vous dirai de Nalon le barbé . 
Ses compaignons a ensanle apelés ; 
Signor , dist il , envers moi entendés : 
J’ai si grant duel , si me puist Dix salver , 
De ces . ii . freres , quant j’en sui porpensés , 
Que jou n’en sai con fait conseil trover ; 
Qu’en dites vous , por Diu de maisté ? 
Et c’or me dites que m’en conseillerés » 
Et cil respondent : « Frans dus de grant bonté , 
Se n’en savés par vous conseil trover , 
Ja par nos cors consilliés n’en serés . 
— Signor , dist Nales , que vauroit li celers ? 
Tout le conseil maintenant en orrés : 
Par jugement ert Hues traïnés » 
Li baron l’oent s’ont grant duel demené . 
Signor , dist Nales , que vauroit li celers ? 
Jou sarai bien telle barre jeter 
Par moi n’ert hui jugiés en cest ostel ; 
A me parole trestuit vous acordés . 
— Sire , font il , Jhesu vous puist sauver » 
Li . xi . per furent de grant renon ; 
Trestuit se metent sor le voloir Nalon . 
Fors de le canbre issirent li baron , 
Tot coi se taisent escuier et garçon , 
N’i a haus hon qui die o ne non ; 
Trestuit proiioient por le caitif Huon . 
Et l’enfes plore des biax iex de son front . 
Dame Esclarmonde à la clere façon , 
Ele et Geriaumes , grant duel demené ont ; 
Sovent redotent l’emperéor Kallon . 
Hé Dix ! com Hues a regardé Nalon , 
Car il set bien qu’en lui gist le raison ; 
Le jugement redote li frans hon . 
Voir Dix , dist il , qui soufris pasion , 
Et tramesis saint Pierre es prés Noiron , 
Et convertis saint Pol , son compaignon , 
Si vraiement con tu fus Dix et hon , 
Si me secor hui à cest grant besoing ; 
Si voirement que coupe n’i avon , 
Si me getés hui cest jor de prison » 
Et li dus Nales en apela Kallon : 
Frans rois , dist il , vuels oïr no raison ? 
— Oïl ! dist Kalles , par le cors saint Simon . 
— Drois empereres , çou li a dit Nalon , 
Porpensés vous , por Diu et por son nom , 
En quele tere ne en quel region 
Devons jugier . i . per de vo meson . 
— Nales , dist Kalles , vous estes moult preudon : 
Tot çou fu dit por delivrer Huon ; 
Mais , par celui qui sofri pasion , 
Cou ne li valt la monte d’un boton . 
— Sire , dist Nales , en nom Diu , tort avés . 
Or esgardés , por Diu de maïsté , 
En con fait lieu nous devés conjurer 
Por jugier homme qui soit . i . de vos pers . 
Jel vous dirai , ne sai si le savés : 
Li uns en est al borc de saint Omer , 
Li autres est à Orliens la cité , 
Et li tiers est à Paris , par verté . 
S’il est ensi , empereres , frans bers , 
Par jugement volés Huon mener , 
En un des . iii . le faites , rois , mener , 
Car n’iert jugiés çaiens en cest ostel , 
Par homme nul qui de mere soit né » 
Li rois l’entent , moult en fu aïrés . 
Nales , dist il , ci a grans loiautés ! 
C’avés vous dit por Huon delivrer . 
Jou le cuidai par jugement mener , 
Si que n’en fuisse de nul homme blasmé ; 
Mais n’en volés dire la verité : 
Jamais , par Diu , jugieres n’en serés , 
Que par ma barbe qui me pent sous le nés , 
Ne mengerai jamais c’un seul disner 
S’arai Huon pendut et traïné . 
Avois ! escrie , le table me metés » 
Gerars l’entent , li traïtres provés ; 
Dedens son cuer en a joie mené , 
Mais por François ne l’ose demostrer . 
Hé Dix ! com Hues a grant duel demené ! 
Et Esclarmonde a tenrement ploré . 
Sire , dist ele , bien voi que vous morrés ; 
Se jou tenoie un coutel aceré , 
Jou m’en ferroie el cuer , si m’aït Dés » 
Li baron l’oent , s’ont de pité ploré ; 
Tout pour le dame en sont maint endolé . 
Li viex Geriaumes s’est forment dementé : 
Hé ! las , dist il , com mar fui onques nés ! 
A grant dolour ai ma jovente usé , 
Et en la fin morrai en tel vieuté » 
Adonques ont tuit . iii . grand duel mené , 
Car bien cuidoient estre à lour fin alé 
Por çou que Kalles en avoit tant juré . 
Mais il en iert au derrain parjurés , 
Si con porés oïr ains l’avesprer , 
Se Dix garist Auberon le faé , 
Qui fu el bos aveuques son barné . 
Li gentis rois se séoit au disner ; 
De ses biax iex commença à plorer . 
Dient si homme : « Gentis sire , c’avés » 
Dist Auberons : « Signor , vous le sarés : 
Il me sovient d’un las , maléuré , 
C’est de Huon que tant soloie amer . 
Moult a éu de grande povreté . 
Repairiés est del regne d’outre mer , 
Si a se feme loiaument esposé 
Tot droit à Romme , la mirable cité ; 
A l’apostole s’est moult bien confessé , 
Revenus est en France le rené . 
Or l’a ses freres traït par malvaisté , 
Si est li las en si grant povreté 
Onques ne fu en peril si mortel . 
Droit à Bordiax , ens el palais listé , 
En ses piés a un grant anel fermé . 
Et Kallemaines est assis au disner , 
Si a li rois sor sa barbe juré 
Ne mengera jamais c’un seul disner , 
Puis que il ert de sen mengier levés , 
Hues sera pendus et traïnés ; 
Mais , par celui qui en crois fu penés , 
Si blanc grenon en seront parjuré : 
Jou secorrai le jouene baceler . 
Jou i souhaide me table en son ostel , 
Delés celi ù Kalles doit disner , 
Si soit plus haute . ii . grans piés mesurés . 
Et sor le table soit mes hanas dorés , 
Mes cors d’yvoire et mes haubers safrés . 
Et s’i souhaide . cm . hommes armés ; 
Se mestiers est , plus en vuel demander » 
Tantost i furent com il l’ot commandé . 
Le table fu ens el palais listé , 
Lés le Kallon , ù il sist au disner ; 
Plus haute fu . ii . grans piés mesurés 
Que ne fu cele ù Kallemaines ert . 
Li cors i fu et li haubers safrés , 
Et li hanas de fin or esmeré . 
Kalles le voit , à Nalon l’a mostré . 
Nales , dist il , véés , por l’amor Dé ! 
Mien ensiant , nous sommes encanté » 
Moult s’esmervellent li baron de l’ostel 
De cele table , forment l’ont regardé . 
Geriaumes a son cief amont levé , 
Voit le hauberc et le hanap doré , 
Le cor d’yvoire ; trestout a ravisé . 
Dist à Huon : « Mar vous esmaierés , 
Car jou voi là vo bon haubert safré , 
Vo cor d’yvoire et vo hanap doré ; 
Bien sai de voir que secorus serés » 
Hues l’entent , s’a grant joie mené . 
Hé ! Dix , fait il , tant soiés aorés ! 
Mes gentis sires ne m’a mie oblié] » 
Atant es vous Auberon le faés ; 
Ens la vile entre , et il et ses barné . 
Ses barons a maintenant apelé . 
Segnor , fait il , envers moi entendés : 
Je vous commant les portes bien gardés , 
Que ne s’en isse nus hom de mere né » 
Et cil respondent : « Tout à vo volenté » 
Onques n’ot porte ens la bone cité 
U il n’éust . xm . hommes armés . 
Les grandes rues emplisent de tos lés . 
Vers le palais est Auberons alés , 
Xm . en laisse à l’entrer de l’ostel , 
Si lour commande , sor les membres coper , 
Que se il sonne le cor d’ivoire cler , 
Que il ne laissent homme nul seul paser 
Que tout ne soient detrenciet et copé . 
Et chil respondent : « Tout à vo volenté » 
Adont s’en tourne Auberons li faés , 
Puis est là sus ens u palais entrés . 
De ses barons mainne aveuc lui asés ; 
Il fu vestus d’un paile gironné , 
A noiaus d’or ot laciés les costés , 
Et si biaus fu com solaus en esté . 
Delés le roi pasa par tel fierté , 
Que il l’a si de l’espaulle hurté 
Que de son cief fait le capel voler 
Dix ! ce dist Karles , qui est cis nains bocerés 
Qui si m’a ore de s’espaule hurté ? 
Près ne m’a fait sur me table verser , 
Et de mon cief fist mon capel voler ; 
Et s’est si fiers k’il ne digne parler . 
Et nepourquant je le lairai aler , 
Car jou ne sai ke il a em pensé . 
Sainte Marie , com il a grant biauté » 
Et Auberons s’en est outre passés ; 
Vin[t] à Huon , et si le fist lever , 
Puis souhaida li fer fuissent osté 
Lui et sa femme et Gerame le ber ; 
Tous . iii . les a errant desprisonés , 
Puis les asist dalés lui au disner . 
Auberons prent sen bon hanap d’or cler , 
Si fait crois sus de Diu de maïsté , 
Et li hanas devint plains de vin cler . 
Li rois le prent , le dame l’a livré . 
Et ele but , à Huon l’a livré , 
Et il le rent Geramme le barbé . 
Et Auberons a Huon apelé : 
Or tost , fait il , amis , sus vous levés , 
Et si portés ce bon hanap d’or cler 
A Karlemaine , le fort roi coroné ; 
En non de pais à boire li donés . 
S’il ne le prent , si m’aït Damedés , 
Jou li ferai cierement comperer » 
Karles l’entent , ki ne sot ke penser ; 
Tous cois se taist , k’il n’i ose parler 
Pour les mervelles ke il ot demener . 
Sire , dist Hues , je ferai tout vo gré » 
Si se dreç[a] , s’a le hanap combré , 
Vint à Karlon , et si li a donné . 
Li rois le prent , k’il ne l’ose véer ; 
Lues qu’il le tint , li vins en est alés . 
Vasal , dist Karles , vous m’avés encanté » 
Dist Auberons : « Ains fait vo mauvaisté ; 
Car li hanas est de tel disnité 
Nus n’i puet boire s’il n’est preudom clamé , 
Et nes et purs et sans pecié mortel . 
Drois emperere , se me puist Dix sauver , 
Jou en sai . i . ki moult est crimineus , 
Que vous fesistes moult a lonc tans passé , 
Ne ainc n’en fustes à prestre confessés ; 
S’il ne m’estoit por vo cors avieuter , 
Ja le diroie sans point de demorer  
Li rois l’entent , moult est espoentés ; 
Durement crient c’Auberons li faés 
Ne li féist hontaige et cuvauté . 
Hues reprent le bon hanap doré , 
Et si le porte duc Nalon le barbé ; 
Li dus le prent , si a but du vin cler . 
Ainc n’ot baron plus en trestot l’ostel 
Qui au hanap péust puis adeser 
Que tous li vins n’en fust tantost alés . 
Lés Auberon est Hues retornés . 
Et Auberons a fait Nalon lever , 
Lés lui l’asist , voiant tout le barné . 
Dist Auberons : « Nal[es] , chi vous séés , 
Que par mon cief , qui petis est asés , 
Je vous en sai à merveles bon gré » 
Li petis rois a Karlon apelé : 
Drois emperere , dist Auberons li bers , 
Or faites pais , por Diu , si m’escoutés : 
Vés chi Huon c’avés desireté ; 
A moult grant tort li tolés son rené , 
Car preudom est et plains de loiauté . 
Rois , je vous di en fine verité , 
Que il fist certes vo mesaige outre mer . 
Au roi Gaudise le féistes aler ; 
Jou li aidai l’amiral à tuer . 
Il li osta . iiii . dens maselers , 
Le blance barbe li vi certes coper , 
Et puis les mis Geriaume ens u costé ; 
Par le pooir que Jhesus m’a donné 
Les souhaidai ensi que vous véés . 
Ne vous veul pas tot ore raconter , 
Mais je vous jur , desur ma loiauté , 
Kanq’il vous a et dit et devisé , 
Bien li tesmoing que çou est verités . 
Vés là Gerart , le mauvais traïtel , 
Qui son frere a traï par malvaisté ; 
Tout maintenant li ferai recorder » 
Dist Auberons : « Gerars , avant venés » 
E chil i vint , qui ne l’osa véer ; 
Tot ensement commença à trambler 
Com fait la fuele quant il vente en esté . 
Dist Auberons : « Gerars , or m’entendés : 
Je vous conjur de Diu de maïsté , 
N’ai point de doute que vos ja i mentés » 
Gerars l’entent , li sans li est mués ; 
Or ne puet il mentir ne reculer . 
Dist Gerars : « Sire , que vauroit li celer ? 
A l’abéie de Saint Morisse es prés , 
Alai mon frere véoir et visiter , 
Et li miens sires , Gibouars de Viesmés , 
Ala ou bos , le hauberc endossé . 
O lui mena de son grant parenté , 
Tout por gaitier Huon le baceler » 
Dist Auberons : « Et vous , comment parlés ? 
Dites plus haut , se serés escoutés . 
— Voir , dist Gerars , je ne sai qe parler ; 
Ce m’est avis , malement ai ouvré . 
Que vous diroie , se me puist Dix salver ? 
Je fis men frere de l’abéie aler , 
Ains mienuit le fis certes lever . 
Quant nous venimes dessi au bos ramé , 
Je commençai à lui à estriver . 
Quant li miens sire m’oï à lui parler , 
Il issi fors à . lx . adoubés ; 
Les gens Huon orent tost decopé . 
XII . en fesimes en Gironde geter , 
Et puis presimes Huon le baceler , 
Lui et se feme et Geriaume le ber , 
Les puins loiiés , les ex du cief bendés , 
Les amenames laiens ens la cité . 
[bJou fendi , certes , Geriaume le costé] ; 
Le barbe en trais et les dens maselers . 
Jou irai pruec , certes , se vous volés » 
Dist Auberons : « Vous ne m’escaperés . 
— Je fis mon frere en ma prison jeter , 
Puis m’en ralai à Saint Morisse es prés . 
Le grant avoir dont Hues ot asés 
Demandai jou le couvent et l’abé : 
Et , pour que l’abes ne le vaut delivrer , 
Jou et me sires l’ocesimes , par Dé , 
Et puis fesimes ce moine là abbé . 
Trestout l’avoir qui dedens l’abie ert 
En fis errant cà dedens amener . 
Quant j’oi çou fait , . x . somiers fis torser , 
Et puis l’alai à le court acuser . 
L’avoir donnai , s’en fis grant largeté , 
Car bien cuidai , par dieu de maïsté , 
Qu’il déust estre pendus et traïnés , 
S’éusse éue toutes ses iretés . 
Le traïson et le grant malvaisté 
Me fist tot faire Gibouars de Viesmés ; 
Se il ne fust , ne l’éusse pensé » 
Dist Auberons : « Se me puist Dix sauver , 
Et vous et il , certes , en penderés . 
Rois Karlemaines , dist Auberons li bers , 
Or avés bien oï et escouté 
Con Gibouars et Gerars li dervés 
Ont loiaument envers Huon ovré ! 
Mais , par chelui qui m’a fait et formé , 
[Il en seront pendu et traïné] , 
Mismes li abes et cis moines de lés , 
Pour le tesmoing que il en ont porté . 
— Certes , dist Karles , n’en pueent escaper . 
— Sire , dist Nales , or poés escouter 
Se c’est peciés de preudomme grever » 
Li grans barnages se sena de tos lés 
Comment il pot faire tel malvaisté . 
Dist Auberons : « Gerars , or m’entendés : 
U est li barbe et li dent maseler » 
Dist Gerars : « Sire , il sont bien enfremé ; 
Se il vous plaist et il vous vient à gré , 
Jes irai pruec et si les averés » 
Dist Auberons : « Se me puist Dix salver , 
Ja par barat de chi n’escaperés . 
Jou les souhaide , et , de par Damedé , 
Sor ceste table soient chi raporté » 
Tantost i furent com il l’ot devisé . 
A grant mervele l’ont François esgardé . 
Et Hues a Auberon apielé : 
Sire , dist il , s’il vous venoit en gré 
Pardonnissiés Gerart se mauvaisté , 
Et moi et lui seriemes acordé , 
D’ore en avant seriens ami carnel . 
Le traïson et le grant cruauté 
Li fist tot faire Gibouars li dervés . 
Sire , por Dieu , prenge vous ent pité , 
Et de ma tere le moitié li donnés » 
François l’entendent , si pleurent de pité . 
Dist Auberons : « Se me puist Dix salver , 
Tos l’ors du mont nes poroit respiter , 
Ains les souhaide là sus emmi les prés , 
Que il i soient tous . iiii . traïné , 
Par faerie et par ma disnité . 
A unes fourqes soit Gerars encrués , 
Il et se sires , Gibouars de Viesmés , 
Et aveuc aus souhaide jou l’abbé , 
Et l’autre moine que il ot amené , 
Por çou qu’il vinrent tesmoignaige porter . 
Les fourques veul ensement demander , 
Plus hautes soient c’uns ars ne puist jeter » 
Tantost i furent com il l’ot devisé ; 
Tout . iiii . furent pendu et traïné ; 
Lour loier ont de lor grant malvaisté . 
Karles le voit , moult en est esfraés , 
Puis s’escria , voiant tot le barné : 
Par foi , dist Karles , cis hom est Damedé ; 
Se il voloit , nous seriens tout tué » 
Auberons l’ot , se li a escrié : 
Drois emperere , se me puist Dix salver , 
Ne sui pas Dix , ains sui . i . hon carné . 
Auberons sui par droit non apelés , 
Droit à Monmur , certes , là fui ge nés . 
Jules Cesar me nori bien souef , 
Qui les cemins fist faire et compasser ; 
Morge la fée , qui tant ot de biauté , 
Ce fu ma mere , se me puist Dix sauver ; 
IX . mois tos plains me porta en ses lés . 
A ma naisence ot grant joie mené ; 
Tous les haus hommes manderent du rené . 
Jules , mes peres , fist grant feste crier ; 
Grans fu la cors des barons naturés . 
Fées i vinrent ma mere revider ; 
Une en i ot qui n’ot mie son gré , 
Si me donna tel don que vous véés , 
Que je seroie petis nains bocerés ; 
Et jou si sui , s’en sui au cuer irés : 
Je ne cruc pas puis [j’oi] . iii . ans pasés . 
Quant ele vit qu’ensi fui atournés , 
A se parole vaut auqes amender , 
Si me donna tel don qe vous véés , 
Que jou seroie li plus biaus hon carnés 
Qui onqes fust en après Damedé , 
Et jou si sui , si qe bien le véés ; 
Aussi biaus sui com solaus en esté . 
Et l’autre fée me donna mix asés , 
Mais ne veul pas tot ore raconter 
Çou que les fées m’orent dit et donné . 
Drois emperere , dist Auberons li ber , 
Si m’aït Dix , li rois de maïsté , 
Moult aimme droit et foi et loiauté ; 
Pour chou aim jou Huon le baceler , 
Car preudon est , et bien l’ai esprové » 
A icest mot , a Huon apielé . 
Amis , dist il , or tost , sus vous levés : 
Prendés le barbe et les dens maselers , 
Si les portés Karlemaine le ber ; 
Rendera vous vo tere et vo regné . 
— Sire , dist Hues , volentiers , en non Dé ; 
Je le doi faire , ce saciés vous par Dé » 
L’enfes se lieve , si est au roi alés : 
Sire , fait il , le barbe recevés , 
Les . iiii . dens Gaudise l’amiré » 
Karles le[s] prent , s’a Huon apelé : 
Hues , dist il , bien estes aquités ; 
Je vous renc chi vo tere et vo regné , 
Se vous pardoins rancune et malvaisté . 
— Sire , dist Hues , Dix vous en sache gré » 
Li rois se dreche , s’a Huon acolé 
[Et si le] baise , voiant tout le barné ; 
L’acorde est faite , Dieus en soit aourés ! 
Ensi reut Huon toutes ses iretés . 
Moult en fu liés tous li rices barnés , 
En seur que tous dus Nales li barbés . 
La cours depart , n’i sont plus aresté ; 
Rois Auberons a Huon apielé . 
Hues , dist il , envers moi entendés : 
Je vous commant , si kier que vous m’avés , 
III . ans pasés , à Monmur en venrés , 
Si averés toute ma roiauté , 
Et aveuc chou arés ma disnité . 
Saciés de voir bien le vos puis donner , 
Car je vous di en fine verité , 
Qu’ensi me fu au naistre devisé 
Que bien le puis qui qe je veul donner ; 
Et je vous ainme en bone loiauté , 
Si vous donrai toute ma disnité . 
Couronne d’or en vo cief porterés , 
Et à Geriaume donrés vos iretés , 
Car bien les a deservi , en non Dé : 
Servi vous a de cuer et sans fauser , 
Et s’a pour vous maint travail enduré . 
Moult est preudom et de grant loiauté ; 
Mix l’en doit estre , se me puist Dix salver . 
— Sire , dist Hues , moult avés bien parlé ; 
Je li donrai quant vous le commandés » 
Dist Auberons : « Amis , or m’entendés : 
Je ne veul plus au siecle demorer , 
Là sus m’en veul em paradis aler , 
Car nostre Sires le m’a certes mandé , 
Et je ferai la soie volenté . 
Mes sieges est à son destre costé ; 
En faerie ne veul plus arester . 
Chou que te di ne met en oublier , 
Si te desfen , sur les menbres coper , 
Et sur le foi que tu me dois porter , 
Que vers le roi n’aies mais estrivé ; 
Te sires est , se li dois foi porter . 
— Sire , dist Hues , g’en ferai tot vo gré » 
Rois Auberons a congiet demandé ; 
Il acola Karlemaine le ber , 
De Huelin li proie au desevrer , 
Huon baisa et puis s’en est tornés . 
Il s’en reva à Monmur sa chité , 
O lui enmaine tot son rice barné . 
Et li rois Karles est à Paris ralés , 
Et Hues est à Bourdele remés . 
Ensi fu l’enfes à Karlon acordés , 
Et Gerars fu à fourqes traïnés , 
Et Gibouars , et aveuc , dans abés , 
Et l’autres moines qu’il avoit amené . 
Huelins est à l’abéie alés ; 
Toute le perte lor a fait restorer , 
Et aveuc çou lor donna à garder 
Moult rice terre , qui près de l’abie ert . 
Puis ont laiens . i . preudomme esgardé , 
[bEt] se le fisent tout maintenant abbé . 
Li bourjois ont moult grant joie mené , 
Et li baron de par tout le rené , 
Tout pour Huon qui ra ses iretés . 
Dame Esclarmonde , qui tant ot de belté , 
Ele et Geriame , ont grant joie mené . 
De Huelin ne vous sai plus conter , 
Ne d’Auberon , le petit roi faé , 
Ains nous convient nostre cançon finer . 
Si proiiés Dieu , le roi de maïsté , 
Vous ki m’avés de vos deniers donné , 
Que Diex vous laist tés oeuvres demener 
Qu’en paradis vous meche reposer , 
Et moi aveuc , ki le vous ai conté . 
