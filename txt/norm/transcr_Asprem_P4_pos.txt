li tun conseil m' at meint mestir eü 
as colps doner al brant d' acir mulu 
te ai devant mei tut dis bin coneü 
trestut recuverent entur le tun escu . 
ainz ke le tun tresor i seit venu 
vos ert li miens par matinet rendu 
men escintre quant tu l' avers veü 
me diras k' enkes grennur ne fu . 
car de duner mar serras espererdu 
tant en donez que tuz aeiz vencu 
que tut s' en augent de joie revestuz . 
quant li duc Naimes ot parler sun seinur 
idunc ot joie unches n' en ot grenur . 
barun fet il nel tenéz a folur . 
cestui servéz sanz nul contreditur 
ki aprez deu a sur tuz la valur . 
jo en sui ostage al grant e al menur . 
tel i unt sa fiz a povere vavasur 
ki al partir serat duc u conteur . 
a uns arcevesques commence a paller 
gentiz hum fud e joifne bacheler 
a grant merveille se fet a tuz amer . 
n' a duc en france tant se sace pener 
ki si grant cust voille a tuz mener . 
mieuz eme il chevals achater 
e beles armes as vallez adubber 
qu' il ne fait tresor a amasser . 
ne heritage ne feu ne volt clamer 
e qui voldrat le rei desheriter 
il deit en l' ost ensemle od lui aler 
porter ses armes e sun cheval mener 
cumbatre sei sanz nul desordener . 
a l' apostoille le commence a mustrer 
sire apostoille ne vos en deit peser . 
nus devun mut les chevalirs amer 
quant nus sumes a nostre disner 
e nus serruns a matines chanter 
il se cumbatent pur les almes sauver 
e nos e cest vostre abbes fromer 
devuns pur eus noz tresor enfundre . 
tant lor en deit chascun de nos doner 
que il nos viegent servir e honorer . 
e ainz que li reis se life de suz le pin 
ne qu' il se dresse del perun acerin 
les dras de sei de paille alisandrin 
les granz ostrus les falcus petevin 
Les riches pieres e les copes d' or fin 
iceles dune Karles li fiz pepin 
as gentiz hummes ke sunt de riche lin . 
les palefrais les dras e les deniers 
ces done Karles as povres chevaliers 
le ver le gris e les ignaus destrirs 
les falcus les muez espervirz 
cels done Karles as bachellers legers 
as damisiaus as novais primsautirs 
duc fist li reis a chascun sun voler 
treis cent chevas i donat einz le ser . 
naime parole qui ot le grant saveir 
seignurs fait il jo vos voil dire ver 
a cestui deit curone al chif seer 
il put vers deu et al puple valer 
de cestui faites nostre sire e vostre er 
ki aprés deu ad sur tuz le poreir . 
ooez seignurs que defent Karlemaigne 
e sil defent a tuz cels d' alemaigne 
a cels de pulle et a cels de romaigne 
de lunbardie d' angou e del maigne 
e sil defent a tuz cels de bertaigne 
ke il n' i ait si hardi chevataigne 
ke a danmisel negul espee çoigne 
kar s' il le fait ja ne ert jor ne s en p . 
n' ert si hardi que en sa terre remaine . 
ne se penst ja nus reis pur sa posnee 
ke chevalier face en sa cuntreiee . 
vienge en sa cort quant ert assemlee 
cascun dura e cheval e espee . 
haberc e helme escu e lance planee 
e tut iço que chevalir agree 
dunt ad mestir en bataille numee 
li reis en ad sa curorne juree 
si autrement est la chose purparllé 
telle fra sil est en la matinee 
que ert iriez ainz que seit la vespree 
pus lur durez e armes e denirs 
si lur dorrez dras a remuers 
ju lur durai espees e destrers 
et a avilance nel voil aver premiers . 
ja ne deit estre nul prodome losengier 
de bein pramettre e de doner loirs 
meis bien premettre e doner volentirs 
e de seit menbrez e custumirz 
ke ses duns sent larges e plenirs 
e ne seit pas orguillus e firz 
de sa parole eschuis ne motieriez 
de bel parler as povres chevalirs 
de sa parole les aimt e tienne chires 
si fra co dunt il en est mestrers 
si en prendra les maveis reprovers 
ore fu li reis tut joiant e tut liez . 
nul ne se parte qu' il ne seit tut aitiez . 
vii mile s' en sunt vantez e afichiez 
de lui servir prest e apareeilliez 
deus ducs se drescent e Naimes fu le tierz 
devant le rei se sunt agenuliz 
drez enperer si wspleit or oiez . 
ço dient cist que il sunt aprestez 
cels qui sunt seuz sur ces pailles cochiez 
suz ciel n' at terre si vos la voliez 
ne la cunquergent od fers e od espiez . 
trop vos sunt pres saracin herbergiez . 
mut nus en peisse que vus tant en lessiez . 
quant li reis l' ot sis en ad merciez . 
mais que tant feites que de moi la vengiez . 
li mangier fut prez e apareliez 
e les napes mises es les vus assiez 
sur les salereiz le cutealx cuchiez . 
par mi la sale deus c en veisiez 
vestu de ver e d' ermin engulez 
fiz sunt as ducs et a cuntes preisez 
ainz que li reis se dreça sur ses piez 
lui presentent al perun teus deitez 
dunt ainz ne fu si grainz ne si irriez 
ne noz franceis si mal desconseiliez . 
e ainz que li reis seit alé al mangier 
ne que' il se dreça de sun perun d' acier 
de rei d' affriche es vos un messagier 
descendu est de un fauve destrier 
aukes ert megrez e las ert del errer 
il out un meis acumpli avant ier 
ke de repos nen ot un jor entir . 
mais quil' veïst a l' eire commencier 
suz ciel n' at beste plus feist a presier 
n' en nule terre plus feist a cuvoitier . 
en mi la sale le vassal descendie . 
bloi ot le peil menument tuschie 
sur les espaules l' ot detries chociez 
desi as hanches erent il rengiez 
gros ot les oilz le vis apert e lié . 
ne l' a pucele plus bel ne deliez 
meis que del vent e del chaut fu allez . 
gros contre quor e le piz bin tailliez 
par les costez grant e aligniez 
dreite ot la gambe e bin turné le pié 
mult li avint l' espurun ke ot galcié . 
poi truuissez hume miez ensengnié . 
de tuz languages fu bin aromancié 
si est d' un jupe de palle despolié 
il remist sengle en bliaut camosié 
ki fud as cutés d' ambes parz trenchiez . 
deceint le brant al punt de or entaillié 
a un turchople les ad tuz treis carchié . 
pas avant autre s' est al rei aspremié 
en haut parole ke bin fud entendié 
cel mahummet ki paens ont praié 
par qui nus sumes levez e escaucié 
gart agulant e elmunt le presié 
triamodes e gurrant l' enveisié 
e tut le puple ki est ot eus logié 
e il confunde Karle le tres quidié 
e tuz iceus qui ço li unt conseillié 
ke tant nos a lunguement oblié 
que mun seignur est od tei corecié . 
en ta terre ad un meis chevachié 
bin purras dire ke mar as espleité . 
par tun untrage tu serras issilliez . 
e jol te di ki sa sui envoié 
tut a le regne destruit e eissillié 
qui cest anel ad a men dei baillié 
ne fud pas leide ainz ot le frunt dulgié 
par druerie si li ai otrei 
ke ja ne me ert del dei meis sachié 
si avrai mort un franceis ot l' espié . 
ami dist Karles deu en prenge pitié . 
l' epereur feites mei escoter . 
il sunt treis terres que jo sai bin nomer 
asie a nun l' une europe sa per 
la tierce a nun affrike ne pouum trover . 
icels treis teires qui funt partir par mer 
ki funt les illes e la terre severer . 
mun seignur ad la grenur a garder . 
l' autre ir en firent paens un sort jurer . 
k' ices deveit a icele acliner . 
pur co vienc ci le message porter 
e l' ost s' en vient ne l' osent pas tresturner . 
ami dit Karles cun te faiz numer 
balam m' apelent issi me faz apeler 
e serf le rei de message porter 
si nel serf pas de mencoge cunter 
si il est chose qu' el estuce pruver 
vers un vassal le voil en chapm mustrer 
or tien mun guage si tu les os penser 
al meillur humme que tu purras trover . 
e jo irai mes harmes achater 
del or de aufric que jo ai fet porter 
e cil tun me put en chapm mater 
de mun seel frai ja enseeler 
unnes enseignes i frai enbrever 
que tu fras a mun seignur porter 
james nul jur nel verrez trespasser . 
tu es fou reis jo ne te quier celer . 
tu n' as pas gent pur la terre guuarder 
tant te querum que te porum trover 
ne te garra bois ne terre ne mer 
se ne poes cume autre oisel voler . 
or ten cest brif si fai dedenz garder 
si tu ne cres co que tu m' oz cunter 
si me faites si vilment demener 
kum larun ki est entrepris d' embler . 
si co n' es veir que tu m' oz ci dejuger . 
apres le bref te voderaie je mustrer 
ço que mi sires m' osad commander 
sur un mantel ad fait le brif juter 
li reis le baille al bon abes fromer . 
cil frainz la cire si comence a penser 
laische le deit si lest le brif aler . 
turpins de reins le veit suz lever 
empereur vos faites a blamer 
ki a tels hummes faites vos bries livrer . 
ju vi jadis quant il ert bacheler 
e cascun jur ert al vin en sun celir 
mot li oï prametre e poi doner . 
saciez que co lui fait les oiliz lermer 
or quid il ses tresors enfundrer 
que lui estuce e partir e doner . 
alez danz abes les matines chanter . 
melz leïsiez la vie saint homer 
mes jo lirrai qu' en saverai deviser . 
al bon abé n' en out que curecir 
de sei rescoure fu sages e manier 
ne truuissez mielz se sust aidir 
sire arcevesche ne vos deit ennuir . 
ki mei vodert e vos par dreit jugier 
il nus ferreit les menbres tus trenchier . 
quant nus avum le rei a conseillir 
ne se penst prince qui terre ad a ballir 
que de sun clerc face sun conseilir 
mais le face de sun bon chevalir . 
ki a buisun li puisse aver mester 
e por sun cors le sun violle li esgangier . 
qant l' empereur les ot de motz tencir 
trestute sa ire lui funt asuager . 
leissez danz abes parler le messagir . 
li arcevesche se drece en estant 
si ad parlé hautement en oant 
oez seinur co que mande agulant . 
il sunt treis terres il en ad la plus grant . 
de sa calabre que ço ben est ca avant 
n' i ad remés femme ne enfant . 
balam jure mahum e tervagant 
pur co vus fait karles cest matalant 
pur sul itant que es en deu creant . 
co vostre col n estendés sos sen brand 
e de sa lei n' estes recunisant 
pur vostre vie ne dorei ge un besant 
dient franceis bin parole balant 
e bien manace e de buche e de guuant . 
oez seignurs unchore vus ai a dire 
reis agulant vint ot mut grant ire . 
cristienté volt a estrus destruire 
ot ses deus meins vos voderat il ocir . 
elmunt sun fiz ferrat a rome sire . 
des sararacins at o lui tele enpire 
n' at humme al munde que co seüst descrivre 
pur ço que il eüst reçeü batestirre 
pur nule joie en ust talenz de rire 
kar si tel ost vers Crestiens se vire 
onques ne fu plus dolerus martire 
oez seingnurs dunt agulant tençone 
cristienté destruit e depersone 
elmunt sun fiz volt coroner a rome 
a vos meimes abatera la corune . 
Turpins parole mes n' a talent que rie 
reis agulant vient ot sa barunie 
par set feiz c m conduit en sa baillie . 
par haute mer vient ot mut grant navie . 
reis troïens sun einzne fiz les guie . 
tant i at gent n' i a nul qui ver en die . 
ainz que vingez as plenz de lunbardie 
ne que veez verzails ne ivorie 
Deverrs la u la terre ert sasie 
Crestienté en ert si mal baillie 
n' i avra humme ki ne perde la vie 
e vos meimes kis avez en ballie 
ki consentés ceste novelerie 
metez le col suz l' espee forbie . 
e s' il tant ne fait que' il ne vos occie 
vos ne ferrez james chevalerie . 
en autre terre averez une baillie 
ke vos vaudrat une senechausie . 
a icest mot est la chartre finie . 
co dit balam enten enpereür 
que dirai ge agulant mun seinur 
de tei cumbatre od lui n' at nul retur 
plus que del ane e del muier ostur . 
cent mile sunt nostre commenceür 
e jo en dei estre le premier fereür 
jo l ai en fiu si urent mi anceür 
sur un cheval si blanc cum flur 
fauve ne gris einz est de une colur 
nient menur de autre einz est un poi grenur . 
quant vos verrez vos gent juster as lur 
n' estes pas sein n' avez tant de paür . 
se vostre joie ne vos turne a dolur 
ot le li reis mut en ot grant irrur . 
ferir le volt mes les dux Naimes i curt 
merci biau sire pur deu le creatur . 
ja vos turnerunt a mal tut li plusur . 
dit l' empereir il ment li lecheür . 
di tun seignur sanz nul contreditur 
que ainz quatre meis n' i avrat il d' icest jur 
en' aspremunt porterai ma orreflur . 
tant cumme deu save le min cors 
n averai jo ja terrïen seignur . 
balam out ire del rei qu' il ot enpensé 
que le ferist se il ne fust osté 
des ore parole cum chevalier menbré 
de sun message quanque il ot celé 
rei Karles entent que agulant te a mandé 
par mei l' orras ki il fu cumandé 
pur sun treü que ne li as porté 
va tost a lui que il ne seit trestrunné 
fai lui humage veant tut sun barné 
si nel faiz a malur fus né 
ne te lerra ne chastel ne cité 
ne bois ne tur ne plein ne fermeté 
korune al chif ne autre digneté 
n' i averat humme de tun linage né 
que il puisse ateindre en la cristïenté 
que d' un des membre ne seit deshonoré : 
u puig cope , 
u al mex ert as furches encroé . 
puis te si cum at en pensé : 
ta prime barbe , que as en tel chierté , 
a la manire de runcin escurté 
te ert recopé e le peil trunsuné , 
ne avras pel que ne te seit pelé ; 
e puis seras a runcin traïné , 
tant cum ore dure tute ta pöesté . 
unques puis le ore que adam fu furmé 
e tut li munt li fu abanduné , 
ne fu humme si vilement demené . 
itel est l' ire de agulant le sené . 
nel corocier ne saés si osé . 
num ferras tu , n' es pas a co mudlé . 
jombles hom es , si as poi enduré , 
n' as nul mestir fors d' estre encurtiné , 
en tes chambres seignié e ventusé , 
sovent baingnié e chuchié e levé . 
ço afier a hume ki est de jombe ee . 
deheit reis en sun paleis maté , 
ki de tant regnes est sires clamé , 
puise estre de sun ostel juté ! 
recreant es , jol sai de verité . 
par tei sarazins en vilté charun : 
n averunt vers qui mustrer lur freté , 
mut est grant hunte humme de tun eé 
que siscle est de te encumbré . 
mais par icel deu qui tant ad humilité , 
que agulant me teneit en tel chirter 
que sun message t' at par ma buche mandé , 
suz cil n' at humme , tant cum li munde est lee , 
fors sul mun cors e mun brant aceré , 
si en ert par mei le pais aquité . » 
par l' entrecop od le bon brant aceré , 
que li pendi al senestre costé . 
par ire l' at tant de feorre jeté 
d un demi pelee li pace le brandire . 
le que que fust , sens u folie , 
ja en fust Karle par mi le chif elmé , 
quant Naimes od ses braz acolee : 
par fol ne tint e pur demusuré ; 
e tels . lx . en sunt o lui juré 
que ja usent le sicle delivré , 
que message die tut sun pensé , 
meis de plus faire ne lui laissez sun gré , 
kar surquidance l' avrat tot afolé . 
quant hoger l' ot , pur poi n' est forsené , 
colur lui mue , li sanc li est troublé , 
grens e plen d' ire s' est vers le rei turné 
en itel guise l' at aresuné . 
oger parole ki gref ire susprent : 
dreiz enperirer , fait il , a me entent . 
par icel deu a qui li munt apent , 
ki en la virgine vint par anuncement , 
se a ceste fie passez mun talent , 
de cest glutun ki ci vei en present 
ke ore endreit ne prenge vengement . 
