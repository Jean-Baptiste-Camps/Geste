Del linage est Fromont le poteïs ;
Sor une roche durement l 'abati ;
Le cou desnoe ,si est brisiez par mi ;
Li cors s 'estent et l 'ame s 'en parti .
Bernars chevauche ,qi mort trova son fil ;
Il le regrete con ja porrez oïr :
«Tant mare i futes !franc chevalier gentil ;
«Or puis je dire malement sui bailli :
«Abatu m 'ont mon chastel de Nesil ,
«Et je vos voi a la terre gesir .
«Certes ,ma vie pris je ore petit ,
«Ne moi ne chaut qel part doie ganchir .»
Enz enz l 'estor par mautalent se mist 
Et fiert Beraut qi fu nez de Poissi :
Senglant en ot la poitrine et le piz ;
De Godefroi en a la teste pris .
Qi donc veïst Bernart au brant ferir !
A haute voiz a escrié :«Nesil !»
Dist l 'un a l 'autre :«Qel chevalier a ci !»
Devant lui garde ,s 'a .j .espié choisi ;
De son chevau s 'abessa ,si le prist 
Et vet ferir de Mont d 'Ausois Terri ;
Icil fu oncles au Lohorenc Garin .
l 'auberc li trenche sor le peliçon gris 
Si qe la pane del cuer li ront par mi .
Il chiet a terre et crie :«Diex ,merci !»
Garin le voit ,a poi n 'enrage vis :
Le destrier broche des esperons d 'or fin ,
Brandist la hante de l 'espié poitevin ;
Dont li remenbre de Huon le meschin ,
Le riche conte qi tenoit Cambresin 
Qe dant Bernart par traïson ocist :
«Sainte Marie !»cedit li dus Garins ,
«Ja voi je ci mon mortel anemi ,
«Le plus felon qe deables feïst ,
«Qi devant moi m 'a ci mon oncle ocis ;
«En traïson vers Huon entreprist .
«Se einsi me eschape je me prise petit :
«Ou je morré ou li covient morir ;
«Or me comant au roi de paradis .
«Ahi !Rigaut ,biax niés ,qe n 'es or ci ?»
De son fin cuer ala Bernart ferir :
Toute sa force par bon corage i mist ;
l 'escu li trenche ,le haubert li rompi ;
Parmi les flans li a son espié mis ,
Del bon chevau a terre l 'abati ;
Entre les piez de son chevau le mist ;
Par deseur lui en passerent bien .M .
S 'il ot engoisse ,li covient a sofrir .
Moines l 'en portent ;sor .j .escu l 'ont mis ,
Jusqe a Saint Vane en l 'encloistre l 'ont mis 
Dont il fu moine ,mès li gloz s 'en issi .
Li moine doute q ‘il en doie morir ;
Moine l 'ont fet ,les dras li font vestir ;
Après entendent le vassal a guerir .
Or redevons a l 'estor revenir :
Dex !con le fet li alemant Orris !
Des genz Fromont nos a a terre mis .
Adonqes point li aguèz Fromondins 
Tant durement qe rien ne pot sofrir ;
Dejoste lui Guillaumes de Monclin .
La veïssiez tant roit espié forbi ,
Tant blanc hauberc derompre et departir ,
Tante baniere contre terre flatir 
Et tant vassal a angoisse morir !
Sor le conroi li Borgoinz Auberi 
Les ont arriere contre terre flati .
Lohorenc poignent qi furent plus de .M .
Et Borguegnon qi sont chevalier fin ;
Sor les conroiz les ont arriere mis .
Adonqes point l 'evesque Lancelin ;
Bien fu armez et sor .j .chevau sist :
Poinçon de Mez nos a par terre mis 
De la mesniée Girbert le fiuz Garin 
Girbert le voit ,a poi n 'enrage vis :
«Par Dieu !fox clers ,ne la porrez guerir .»
Grant cop li done sor l 'escu qe il tint ,
Desoz la boucle li fet fendre et croissir .
Fort fu l 'auberc ,qe maille n 'en ronpi ;
Li estrier rompent ,ne se porent tenir ,
Si qe l 'escu li fet el cors flatir ;
Del bon destrier a terre l 'abati .
Gerin li preuz nos abat Fromondin ,
Et Hernaudin vet ferir Baudoïn ,
Nez fu d 'Amiens ,si com la chançon dit ;
Mort le trebuche del cheval o il sist .
A la rescousse l 'evesqe Lancelin 
Et a son fuiz l 'orgueiliox Fromondin 
Il est venuz Fromonz le viel antis .
La veïssiez cez chevaliers venir ;
Et Fromonz point qi malement le fist :
Girart del Liege nos a le jor ocis .
Li quens Guillaumes ,l 'orgueillox de Monclin ,
Rala joster a l 'alemant Orri ;
N 'ot point d 'escu ,a descovert l 'a pris .
Chaut fu le fer ;ne pot l 'acier soufrir :
Tout li detrenche et l 'eschine et le piz .
Dex !qel douleur de chevalier de pris ,
Et qel damage au Lohorenc Garin !
Ci a perdu .ij .de ses bons amis 
Qi li aiderent sa guerre a meintenir .
Qant la novele est venue a Garin ,
Engoisse ot grant ;il ne se pot tenir :
.iij .foiz se pasme sor le destrier de pris .
Qant l 'en redresce Hernauz qi Moçon tint ;
Il li escrie ;«Franc duc ,qe fes tu ci ?
«A l 'estor est l 'enfant Girbert ton fiz 
«Et ti neu Hernaudet et Gerin .»
Mout se desroie Guillaumes de Monclin :
Il a monté l 'evesqe Lancelin 
Et son neveu l 'orgueillox Fromondin .
Auberi broche ;vet ferir Rocelin ;
Parmi le cors li met l 'espié bruni .
De la seror Fromont estoit icil ;
Mort le trebuche del bon destrier de pris .
Thomas de Fere lor a ocis Garin .
Granz fu la noise et li criz est levé ;
Tomas de Fere a Garin mort gité .
Girart li preuz au corage aduré 
A Clarenbaut de Vanduel encontré :
Grant coup li done del brant d 'acier letré ,
Qe le braz destre li a par mi coupé .
Fuiant s 'en torne qant il fu eschapé .
Parmi les portes entrerent li navré 
Dont meint boël ot hors de cors gité .
Bien i parut qe Garin fu iré ;
Si anemi nel truevent pas privé ,
Meint en ocist et meint en a navré .
l 'enfant Girbert ne fu mie emprunté 
Il ne Gerin ne Hernaut le sené ,
Meint blanc hauberc i ot le jor fausé 
Et meint vert hiaume fret et esqartelé .
Li un fiert l 'autre par bone volenté ;
De meint prodome fu le jor esgardé .
Cil qes conoist les a l 'autre mostré ;
Cilz furent fuiz au prodome honoré 
Au quens Begon q ‘el bois fu mort gité ,
Dont tex damages et tex criz est levez 
Jamès nul jor ne sera recouvrez .
Granz fu li chaples et la mortalitez ;
Li Alemant sont dolent et iré 
De lor seignor qe il ont mort trové 
Mort et senglant ,gisant en mi le prè .
Girart del Liege a le Borgoinz trové ,
—Sor son cousin est Auberi pasmé .
«Las !»dist li dus ,«come avons mal erré !»
Ce comença par grant maleürté 
Dont meint prodome sont mort et afolé 
Et meint chastel abatu et robé .
Dus Auberis regrete son cousin :
«Tant mar i futes ,franc chevalier gentil !
«Qi vos a mort il n 'est pas mes amis .»
Senglant li bese et la bouche et le vis .
Uns escuiers apele ,si li dist :
«Prenz tost cez morz que tu voiz ci gesir ,
«A une part les porte ,biax amis .
«Et vet a l 'autre qi a a non Orris .
«Tout coste a coste les me metez gesir 
«Tant qe l 'estor soit senpres departiz .»
Il est montez sor .j .chevau de pris .
