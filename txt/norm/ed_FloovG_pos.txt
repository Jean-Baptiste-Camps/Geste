SOIGNORS , or escoutez , que Dés vos soit amis , 
. III . vers de bone estoire , se je les vos devis 
Dou premier roi de France qui crestïens devint . 
Cil ot non Cloovis , si com truis en escrit ; 
Plus de . XX . et . VI . anz fu li rois Sarazins , 
Et ne trovit nul home , se il an Deu créist , 
Qu ' il ne vosist ocire et les mambres tolir , 
Ou pandre an autes forches ou detraire à roncins . 
Damedex l ' amai tant , li rois de paradis , 
Que il se fist an fonz batisier et tenir ; 
Ce fu en douce France , ou moutier Saint Denis , 
Et qui ice voudrai à mançonge tenir , 
Se voist lire l ' estoire an France , à Paris . 
Cil Cloovis fu rois et prouz et poustéiz ; 
De sa franche moilleir ot . IIII . fiz gantis . 
Li ainez ot an non Floovain li marchis ; 
A celui commandai à garder son païs . 
Et trestote la terre , que en pié la tenist . 
Par . I . mesfait an fuit puis isi maubailiz , 
Plus de . VII . anz an fut li bers puis en essil , 
Que il n ' antra en France , ne nus hons ne l ' i vit . 
OR entendez , seignours , por Deu de maiité , 
Le glorious dou ciel qui an croiz fu penez , 
Dou premier roi qui fut en France coronez , 
Qui premieremant tint sainte crestianté : 
Celui fut por son non Cloovis apelez ; 
. XXVI . anz et plus fu Sarazins clamez , 
Ne ne trovoit nul home , si fust crestienez , 
A qui il ne féist touz les manbres coper , 
Ou pandre à hautes forches , ardoir ou traïner . 
Damedex l ' amai tant por la soe bonté 
Que il se fist an fonz tenir et batisier 
A Saint Denis an France , qui tant fait à loer . 
Icil rois Cloovis fist mout à redoter . 
De sa frenche moiller out . IIII . fiz li bers ; 
Il fit trestout l ' ené Floovant apeler : 
A celui conmandai sa terre et son regné , 
Et que enprès sa mor en fust rois queronez . 
Por . I . mesfait an fust puis isi maumenez 
Que plus de . VII . anz fut fors de France jetez , 
Que il n ' i ousa onques ne venir ne auler . 
Ce fu à Pantecouste , une feste en esté , 
Que rois Cloovis fu à Paris la cité ; 
. XIIII . rois i furent ovec lui coronez . 
Senechaul a li rois meintenant apelé , 
. I . duc proz et puisant , qui de Borgoigne ert nez ; 
Entreci à Vianne durai ses duchaeez . 
Dit li rois Cloovis : « Senechaul , çà venez . 
« Je vos commant ici Floovant à garder ; 
« Il est ancore junes , meschins et baichilés , 
« Et si ne set pas bien ses garnemanz porter . 
- Sire , dit Senechaul , à vostre velenté : 
« Bien iert apris li anfes de quant que mestier eirt . 
Adonc l ' an a li dus metenant apelé ; 
A son outel le moine tant qu ' il fu ajornez , 
Que li dux ot mengié et béu à planté . 
En . I . vergier entrai por son cors deporter ; 
O lui avoit mené Floovant por joer , 
Anbedui mein à main , n ' i out plus jent mené . 
Sor l ' erbe qui fut verz se sient lez à lez ; 
Li dux s ' est endormiz , qui fu viauz et penez . 
Il ot blainche la barbe jusque au neu dou baudré . 
Seignors , à ice tans que vos ici oez 
Adonc estoient tuit li prodome barbez , 
Et li clers et li lais , li prestes coronez , 
Et quant il estoient aparcéuz d ' anbler , 
Donques li façoit l ' en les grenons à ouster 
Et trestoz les forcons de la barbe coper ; 
Lores estoit hontous , honiz et vorgondez 
Si qu ' il ne parousoit entre gantz converser , 
Et quant il estoit pris , à mort estoit livrez . 
En ce que li frans dux se dormoit bien soué , 
Li anfes Floovanz l ' a formant esgardé ; 
. I . coutel out ou poig , qui mout trenchoit soué 
Don il se desdusoit à une pome , ou pré ; 
Dou coutel ai la barbe à son maitre copé . 
Li dux si s ' esvoilai , qui ot dormi soué , 
Regardai ses grenons que cil li ai copez , 
Et de sa barbe a véu tout autretel ; 
Adonques ot tel doel à pou n ' est forsannez . 
Devant lui a véu son damoisel ester , 
Qui ancores tenoit son coutel aceré ; 
Des poinz li a outé li dux por grant firté , 
Et par . I . soul petit qu ' i ne l ' an a tué . 
Par mout grant mautalant l ' en a araisoné : 
« Damoisiau debonaires , mal m ' avez enginé ; 
« Maudite soit or l ' eure que futes angandrez ! 
« Je m ' an ira au roi vostre pere clamer , 
« Qui vos ferai la teste et les manbres coper . » 
Quant Floovant l ' antant , si commance à plorer . 
« Merci , fait il , biaus maitres , por Deu de maïté ! 
« Je vos an ferai droit à vostre velonté . » 
Au piez li est chéuz , si commance à plurer ; 
Mout li crie merci , mas ne la puet trover . 
« Merci , fait il , biaus maitres , por Deu le droturer ! 
« Je vos ferai droiture de gré et voluntiers , 
« Et si vos an donrai . XXX . coranz destriés , 
« Et trestout le arnois à . III c . chivaleirs , 
« Et de . XV . chetiaus vos an croitrai vos fiers . » 
Et respondi li dux : « De folie plaidiez ; 
« Je l ' irai orandroit vostre pere noncier , 
« Qui vos ferai ocire et les manbres trainchier . » 
Atant s ' antn est tornez , ne prit à lui congié ; 
Dou mantai de samin envelope son chief , 
Et est venuz au roi qui France ot à bailler . 
LI dus s ' an est tornez , qui le cor ot iré , 
Dou mantai de samin son chief envelopé ; 
Entresi ou palais ne s ' est mie arestez . 
Et li rois Cloovis iert de dormir livez , 
Et auloit oïr messe au moutier saint Privé . 
Où ques li dus le voit , au piez li est aulez , 
Le pié li a baisié , la jambe et lou solé , 
Puis descovre son chief , si li a tout mostré . 
Et quant li rois le vit , si li a demandé : 
« Sire dus debonnaires , qui vos a vorgondé ? 
- En la moie foi , sire , vostre fiz li ainez , 
« Que m ' avïés baillei ier matin à garder , 
« Et par . I . soul petit que je ne l ' ai tué . » 
Quant li rois l ' entendi , à pou n ' est forsené . 
. XIIII . chevaliers a li rois apelez ; 
Si lor a commandé : « Aulez , n ' i demorez , 
« Ici pordevant moi Floovant m ' amenez , 
« Que par icel apostre c ' on quier an Noiron pré , 
« Je le ferai detrare ou les manbres coper 
« Ou isi grant jostise con l ' en sera panser . » 
Et cil s ' an sont tornez tantot san demorer , 
Qui ne l ' osent le roi desdire ne vaer . 
Pardevant lui li ont Floovan amené ; 
Tantot a fait li rois s ' espée demander . 
Quant le sot la roiine , nerci li vai crier ; 
Le pié li a baisié , la janbe et le souler . 
S ' espée li aporte le chanbellanz Gauter , 
Et li rois l ' ai saisie , où il n ' o que irer . 
Dou forre a trait forst le branc forbi d ' acier , 
A Floouvant son fil en vout le chief trancher ; 
Mas la franche roïne prist le roi por le pié : 
« De vostre fiz , bau sire , prengne vos an pitié . 
- Dame , ce dit li rois , je vos an doins le chief ; 
« S ' orendroit ne forgure ma terre et tot mon fier , 
« Entreci et . VII . anz , mar i metrai le pié . 
- Sire , moult volunters » , Floovam respondié . 
Les sainz li aporterent , n ' i ot plus atargié , 
Et Floovam jura , quant s ' est agenoilliez , 
Que il n ' antrerai mais en France le renier 
Entreci à . VII . anz , si l ' ai li rois juré , 
Ne n ' anmanra o lui sergant ne chevalier . 
Adonc a fait li rois et crier et huchier 
A toz ces qui de lui tienent terre ne fier , 
Que il ne li donasent ne argant , ne ormier , 
Ne armes , ne chevaus , n ' un soul jor à mangier ; 
Et si il le façoient , ja n ' i vaudroit prier 
Que il ne perdesant lor terres et lor fiers , 
Et si lor en feroit toz les manbres troinchier . 
Atant s ' an est tornez Floovan toz irez , 
Que il onques ne prist à nul home congié , 
Nois à sa chiere mere , qui plus le tenoit chier 
Que elle ne façoit son soignor droiturier . 
Chiés son oste s ' an vint , qui moult fit à prisier , 
Où se soloit sovant richemant abergier ; 
Gantis borgois estoit et de paraiges fiers . 
Floovam si l ' an ai moult très bien arainié : 
« E ! gantis outes sires , vos armes me bailiez ; 
« Je vos an servirai de gré et volentiers . 
« Certes ja n ' i perdrois valesant . I . denier 
« Qu ' à . C . doubles ne rade ancores voluntiers , 
« Se Dex me laise ancores an France repairer . 
- Sire , moult volentiers » , li outes responder . 
Il li vest lou auber , puis a l ' elme lacié , 
Et puis li cint l ' espée au poin d ' or antailié ; 
Au col li a pandu . I . escu de cartier , 
Et en près li a . I . roit espié bailié . 
Puis montai ou cheval , et cil li tin l ' estrié . 
Et quant il fu montez , si ai pris lo congié , 
Et puis l ' ai commandé à Deu le droiturier , 
Qu ' i desfande son cors de honte et d ' anconbrier . 
De la vile est issus , ne se vost atargier : 
Damedex lou condue por la sue pitié , 
Car , ainçois qu ' i soit vespres , serai il corrociez . 
Atant es vos venir Richier , son escuer ; 
De riviere est venuz où il fu gebecier . 
Quant oï la novelle , moult par fu corrociez . 
De son june soignor qui si a pris congié , 
Que par cele avanture , com l ' en li a noncié , 
Est Floovans , ses sires , fors dou raine chaçiez . 
Montez est meintenant en . I . corant destrié , 
Et jure Damedeu , le pere droiturier , 
Que il ne laiserai por nul home sor ciel 
Qu ' après son seignor n ' aile , Floovant le prisié . 
En son poig a saisi . I . grant pel aguisié . 
Quant la mere le vit Floovant lou gerrer , 
Richier en apelai , si le ha esrainié ; 
Saisi lou por la rene et puis por son espié , 
Et si li a baisié les esperons des piez . 
« Merci , fait il , baus sire , por Deu lou droiturier ! 
« Que de mon fiz vos prangne et marci et pitié . 
- Dame , ce dit Richier , por néant en plaidiez ; 
« Certes ne li faudroie por les manbres trenchier . » 
Atant s ' an est tornez li gantis escuier , 
Quant il à la roïne an ai pris le congié ; 
Et ele le commande au glorious dou ciel , 
Qui son cors li desfande de mort et d ' anconbrier , 
Et qu ' il puit à son fil sainz et sauf repairier . 
Atant s ' an est tornez sor . I . corant destrié , 
Et issi de la vile , ne se vout atargier , 
Et chevauchai après Floovant le prisié . 
FLOOVANT s ' an isi de la terre de France . 
Chaalons trespasai , qui siet en la Champene , 
Et le chaitel d ' Anglers , et en Ardenne an antre . 
Reclaime Damedeu en qui il a fiance ; 
Ainçois que il soit vespres ara au cour pesance . 
Dolanz et corrociez remest li rois de France . 
ROIS Cloovis remest corroceus et iré ; 
Tot son barnaige an a metenant apelé . 
« Seignors , ce dit li rois , mauleant sui mienez ; 
« Floovans mes fiz m ' ai honi et vergondé , 
« Qui Senechaul mon dru aisi vorgondé . 
« Je n ' an ousai pas faire la joutise à mon gré : 
« Mon voloir , il éut le chief dou bur servré ; 
« Mas li clergie gan si lou m ' ai desloé , 
« Qui me ditrent trestuit que saroie apelez 
« Mortriséors mauvais de ce c ' ai angandré . 
« Et quant je ne puis faire de lu ma volunté , 
« Moult tot me faites ci . I . rasour aporter , 
« Si ferai orandroit de ma barbe autreté . » 
Et en li aportai , quant il l ' ot deviser , 
Si ann ai ses grenos li riches rois coper , 
Soulemant por le duc qui si est atornez ; 
Et trestuit li baron refirent autretel . 
Ci commance chançon , qui la vost escouter , 
Com Floovans li prouz commançai à erer , 
Et des très grandes poines qu ' i li covit paser 
Ainçois que il péut an France retorner . 
FLOOVANS s ' en isi de France la garnie , 
Son escu à son col , to sus , san compaignie . 
Reclamai Damedeu , le fiz sainte Mairie : 
« Ahi ! baus sire Dex , com j ' estoie ier riches ! 
« Il n ' avoit si fort roi jusqu ' an terre d ' Egite 
« Que se il me mandast orguel ne felenie , 
« Que à plene bataille moult bien ne l ' atandise , 
« A . XL . mil omes as espées forbies , 
« Et or ai tot pordu por grant lecherie . 
« Sire Dex , je ne sai en quel terre me guie ; 
« Je ne porai garir por ma chivalerie . » 
Puis dit antre ses danz : « Or ai je dit folie ; 
« Por saint Denis de France , j ' ai pansé coardise . 
« Se nus frans hons m ' ooit ores tel chose dire , 
« Ne me priseroit mès à nul jor de sa vie . 
« Il ne ai chevalier de ci an Tabarie , 
« Se je bien l ' atenoie de m ' espée forbie , 
« Que an doue parties trestot ne porfandise . 
« Dou roi Flore d ' Ausa ai la novele oïe , 
« Qui proz est et vailanz et de grant seignerie , 
« Que Sarazins guerroient por lor loi qu ' a guerpie ; 
« Se ainçois i venoie qu ' acordance an fut prise , 
« G ' i fairroie . M . cous de m ' espée forbie . » 
A icelle parole a sa voie acollie , 
Pase vaus et montaignes , mainte lande aramie , 
Regarde devant lui desorz une sapine , 
Se vit une pucelle que Sarrazins anguient . 
Aus espées , des plaz , mult formant la maitrient , 
Et elle crie et hue et plore et se gramie 
Que li bois an sonne tot à une bondie . 
Quant Floovans l ' entant que c ' est famme qui crie , 
Ou chemin s ' arestai , adonc sa rene tire ; 
Reclaime Damedeu qui tot a en bailie : 
« Ahi ! biau rois de gloire , je ne sai que je die . 
« Lai voi . III . Sarazins plains de grant felenie ; 
« Une pucele tienet que moult ont envaïe ; 
« Se je me mot antre aus , je ferai grant folie : 
« Pordu ai mon cheval et dote de ma vie . » 
Puis dit entre ses danz : « Or ai dit couardise ; 
« Onques homs de ma jeste ne pansai felenie . 
« Je ne lairoie pas por tot l ' or de Pavie 
« Ne Chalons la pucelle et antre aus ne me guie . » 
A icele parole ai la ante brandie , 
Et broiche le cheval , et moult formant s ' escrie : 
« Seignors , laisiez la dame ; vos ne l ' anmanroiz mie . 
« Bien voi que vos l ' avez enblée ou ravie . » 
Quant li Sarazins l ' oent , chacuns en ai grant ire ; 
Il broichent les chevaus , si ont les armes prises , 
Vers Floovant s ' en vienent chacuns por ahatise , 
Floovans en fiert . I . an la targe florie ; 
Desoz la boucle à or li a fraite et malmise , 
Et l ' aubert de son dos li deront et dessire ; 
Ou cors li mit la lance , qui qu ' an plort ne qui rie ; 
Tant soué l ' abait mor qu ' i ne brait ne ne crie . 
Puis ai traite l ' espée ou li ors reflanbie , 
Et vai referir l ' autre sor l ' elme de Pavie , 
Que ne li vaut la coife vailesant une alie ; 
Le branc li fait coler de ci an la poitrine . 
Li tiers s ' en vai fuant , quant vit les . II . ocire . 
La pucele ot paour , c ' ot véu le martire ; 
Floovans li demande : « Qui es tu , bele amie ? 
- Sire , dit la pucelle , je vos sarai bien dire : 
« File suis le roi Flore , qui tint Ardenois quite , 
« Ausais et Lohereine , Bauviaire et Osteriche . 
« Sarazins le guerroient por lor loi qu ' a guerpie ; 
« . IIII . felons paiens en . I . recot me pritrent , 
« Et je lor eschapai à lor abergerie . 
« . IIIl . jors ai foï pormi ceste gaudine ; 
« Ces Sarazins trovai , que li cors Dex maudie ! 
« Se ne fust Deu et vos , ja m ' éussent onie . 
« A Biaufor m ' anportez , sire , quant m ' as garie . 
- Dame , dit Floovans , vos n ' i remendroiz mie , 
« Si vanroiz fors dou bois à recet ou à vile . 
« DAME , dit Floovans , montez sor cest destrier ; 
« De ces autres ne quier . I . trestot soul bailer . » 
La pucelle est montée , Floovans tint l ' estrier ; 
Damedex les condue por la soue pitié ! 
Ancui lor avandrai . I . ancombriés si fiers 
Plus orgoueleus n ' avint à nul home soz ciel . 
Se il ne pout combatre à . V . forsz chevaliers , 
La pucelle estordra à gerpir et laisier . 
Or escoutez , seignors , si dirons de Richier , 
Qui son seignor sevoit , qu ' ainz esclot n ' i perdié ; 
Et com li Sarazins fut areis repairez 
Qui ses compaignons ot arieres lui laisiez , 
Que Floovans avoit à la mort anvoiez . 
A les plaint et regrate an sarazenois gref : 
« Ahi ! tant mar i futes , nobiles chevaliers ! 
« Alas ! com sumes morz , tréi et anginez ! 
« Jemais en nule cort ne me doit l ' on prisier , 
« Quant si sumes honiz por . I . sol chevalier . » 
Quant li gloz ot ce dit , si s ' an vout repairer ; 
Atant es vos esrant lou nobile Richier , 
Qui portoit an son col . I . grant pel agusé . 
Li paiens li escrie : « Qui es tu , escuiers ? 
- Sire , ce dit Richier , bien le vos sai noncier : 
« Je vois ici après . I . novel chevalier 
« Qui por ici pasai , ne sai ennuit ou ier , 
« Et se vos lou véites , car lou m ' avoiisés . 
- Oïl , gloz , je le vis ; tant suis je plux irez . 
« Mes compaignons ai morz , ocis et detrenchiez ; 
« Por amors ton soignor perdras tu ja le chief . 
- Vos i mantez , cuvers , ce li a dit Richier . 
Richiers tint an sa main . I . grant pel agusié ; 
Ainz que li Sarazins fut montez ou destrié , 
Tel cop li ai doné sor sum elme vergié 
Que les flours et les pieres en ai jus trabuchié ; 
La teste li brisai en plux de . II . cartiers : 
A terre trabuchai li cuvers renoiez . 
Richiers vit le aubert trestot anruulié ; 
De totes celes armes ne vot nules bailer , 
Ainz garde devant lui , si chosit . I . espié 
Trenchant et esfilé , à noel antailié ; 
A la terre se baise , si l ' an ai redrecié : 
Ancui serai tel ore qu ' i li aurai mestier . 
Et Floovans chevauche , ne se vout atargier . 
A l ' isue dou bois trovai . I . chevalier , 
A mervoile estoit granz et oribles et fiers ; 
De l ' escu de son coul fut . I . vilains chargiez . 
Il ot non Fernagu , fiz le roi Galiem , 
Et fu isuz de l ' ost per son ardemant fier . 
Le jor avoit ocis jusque à . X . crestiens ; 
Devant à son arçon an ai panduz les chief . 
Quant Floovans le vit , moult s ' an dut esmaier . 
Li Sarazins s ' escrie : « Qui es tu , chevalier ? 
- Sire , dit Floovans , ne lou vos quier noier , 
« Je suis de Monloüm . I . povres soudoier . 
« Ceste dame fut file au senechaul Didier ; 
« Je l ' ai servi . II . anz , puis m ' adobai l ' autrier , 
« Si la mains à son dru , que el ai formant chier 
- Amis , dit Fernaguz , aséur chevauchiez : 
« Por l ' amor à la dame ne sarez vos tochiez , 
« Car je me voel . I . pou o lui abelaier ; 
« Mon depor an ferai desoz cel olivier . 
« Maonmot nostre dex si m ' an aura plux chier , 
« Por tant qu ' aurai honi la loi es cretié . 
- Sire , dit Floovans , or tot de l ' eploitier ! 
« Bien i puetz ton coraige prover et esaier . 
« Se tant as ardemant que oses à li tochier , 
« Ja te verras ferir an guise d ' onme fier ; 
« Car toi ne Mahonmot ne pris pas . I . denier . 
« Bien a pasé . C . anz que truies l ' ont maingié . » 
Li Sarazins l ' antant , à pou n ' est anraigié . 
A Floovant escrie : « Qui es tu , chevalier ? 
« Por Mahonmot mun deu , ja i perdras le chiés , 
« Por amor à la dame que tu vez derenier . » 
LI Turs voit Floovant , à pou d ' ire n ' anraige ; 
Il broiche le cheval , qui li vint de Cartaige , 
Et Floovans le suen , que plus ne s ' i atarge ; 
Granz cous se vont doner sor les dorés tares , 
Sor les bocles à or les fraignent et decassent . 
Mout sunt forz li auberz quant il ne se desmailent , 
Et bon li chevaliers quant il ne s ' antrabatent . 
Il traient les espées et sunt venuz au chaple . 
Fernaguz vai requerre Floovant par grant raige . 
Seignors , plait vos oïr quels hons fut Fernaguz ? 
Forz et felons et fiers et de fiere vertuz ; 
A mervoile fut granz , si ot lou vis ocur . 
Il ai traite l ' espée , don li aciers fut bruns , 
Vet ferir Floovant desor son elme agu , 
Que . III . des mestres serres an ai jus abatu , 
Et trenchié le aubert et le pan de l ' escu ; 
Rés à rés de la char est li branz desçanduz . 
Damedex le gari qu ' an char ne l ' ai feru ; 
De ci en terre aval an est li branz coruz . 
Quant Floovans le voit , moult en fut irascu ; 
Il broiche li chevaul com on de grant vertuz , 
Vet ferir Fernagu desus son elme agu 
Que les flours et les pieres an ai jus abatu . 
La char li ai tranchie , li ous remest toz nuz ; 
S ' or ne tornast l ' espée , ja l ' éut porfandu . 
FLOOVANS a broichié son auferrant corsier , 
Et a traiste l ' espée don brunoie l ' acier ; 
Vet ferir Fernagu sor sun elme vergier 
Que . III . des maitres serres en ai jus trebuchié . 
Une grant plene paupe a pris de l ' anapier , 
Et de l ' espaule destre an abat . I . cartier ; 
Entreci à la boche li ai tot depecié : 
Par desus son arçon li sans li descendié . 
Et Fernagu s ' escrie : « Tu me vauz anpirer . 
« Ahi ! Maünmot , sire , car me venez aider ! 
« Ainzçois que je i mure , me quit je vandïer . 
DOLANZ fut Fernaguz quant de lui vit le sanc ; 
Il ai traite l ' espé don li aciers replant , 
Si feri Floovant sor sun elme lusant 
Que tot l ' ai estoné et dariés et devant . 
Vers la destre partie vet li cous descendant , 
Qui li troinche l ' aubert et sun ermine blanc ; 
Lez lou gros de l ' espaule li fet coler le branc . 
Damedex le gari quant l ' espaule n ' an prant , 
Et que ons de sa char n ' i antanmai néant . 
Desqu ' an la terre vai li brans d ' acier colent , 
Tot autresi bruant com foudr qui descent . 
Quant Floovans le vit , mout por an fut dolanz ; 
Damdeu reclama , le pere omipotant , 
Qui garise son cors de mort et de tormant 
Envers ce Tur puant qui tant ai hardemant . 
Estes vos . IIII . Turs devers . I . desrubant , 
Qui sunt felons et fiers et outregous formant ; 
Fernagu vont querant li traïtous puanz . 
Maugalie est as estre , la file Galié , 
O le . XXX . pucelles à bliaus entailiez ; 
Esgarde devant soi , vit Floovant le fier , 
Armerz de bones armes sor le corant destrié . 
Elle le vit bel et gant et hardi chevalier , 
Mout li voit Sarazins coper et detranchier ; 
Elle li escria : « Qui es tu , chevalier ? 
« Maonmoz te maudie , qui tot ai à bailier , 
« Se tu ne viesz à moi parler et donoier . 
« Onques mais ne te vis en estor commancier . 
« Divai , parole à moi , retorne ton destrié , 
« Je ne lairai à toi ne traire ne lancier ; 
« De toi ferai mon dru et mon confanoneir , 
« Si saras an ma chambre mes maitres consoiliers . » 
Floovans la regarde , prit la à acointier . 
A icele parole i est venuz Richier , 
Si ai pris son seignour por l ' escu de cartier : 
« Vos faites que mauvais , quant vos ici plaidier ; 
« Mas aulez en sa chambre de plus près consoilier . 
« Ses conduz n ' i vauroit le montan d ' un denier , 
« Se paiens vos trovoient ; vos perdriés le chief . 
« E ! divai , mauvais hons , com te puez pou prisier , 
« Que si laises por le paiens à detrenchier 
« Et ton lous et conquerre et ton prou porchacier . 
« Tu fus chaciez de France por ta grant mauvaitié , 
« Si n ' as or ne argent , paulefroi ne destrié , 
« Se tu ne lou conquier au fer et à l ' acier ! 
« FLOOVANS , dit Richiers , mult por estes cortois ; 
« Por noiant avez armes , destriez et paulefroiz . 
« Vos avez gant le cors , faites pinier vo poiel ; 
« Por amors ceste dame arez vos trop avoir . 
« E ! diva , mauvais rois , ja fu tu fiz de roi , 
« Se n ' as ne vars ne gris , destrier ne paulefroi , 
« Se tu ne lou conquiers à l ' espée viannois ! 
- Richiers , dit Floovans , merci , por Deu lou voir ! 
« Ne lou panserai mais , or le me pardonoiz . 
- Sire , ce dit Richiers , tot pordonez vos soit , 
« Mas gardez vos très bien que plus ne lou pansoiz . 
- No ferai je , Richier , jel vos outroi por foi . » 
LA tançon ont laisie Richiers et Floovanz ; 
Vers Beaufort s ' en retornent à lor grailes sonanz . 
Li borjois de la vile lor sunt venuz devant , 
Et moïmes li rois est venuz tot devant , 
Qui lor ai demandé com lor est covenant : 
« Qué novelles me dites dou Chatel Avenant ? 
- Moult bien , la merci Deu , dit Urbens l ' Aulemaz ; 
« Vaincue est la bataile , si est nostres li chans . 
« Onques mès nan véites tant ocire de gant , 
« Ne omes si morir , ne paiens tan sanglanz ; 
« Sor tote nostre gant le firent miauz li Franc . 
« Li novel adobez lor ai mort Escorfan , 
« Dotalien son drut et l ' amiraul Gurtam ; 
« Deci à lor chatel les ai menez ferant . 
« Magalie est as estres , la file l ' amiram ; 
« Asez dit Floovant paroles et samblanz . 
- Je sa bien , dit li rois , proudome sunt li Frans . » 
Il vint à Floovan , se li dit an riant : 
« Prenez de cest achec tot à vostre talant . 
- Sire , dit Floovans , je n ' an demant noiant ; 
« Retenez à vos , sire , departez à vos ganz , 
« Au pouvres soudoiers , qui desservi l ' an tant , 
« Qui por vos guerres sunt ci à vos remenanz . » 
LE gaieg departirent antre les soudoiiers ; 
A plux de . M . an donent qui ann orent mestier . 
A lor ostel s ' an vont Floovans et Richier ; 
Ovecques aus ammoinent . IIIIc . chevalier , 
Et Urban l ' Aulemant menerent por mengier . 
La pucelle desvaule contreval le plainchié , 
Nu piez , eschavolée , portoit . I . espervier . 
A l ' ostel Floovant s ' an vai esbeloier ; 
Delez lui s ' est asise la pucelle au vis fier . 
LA pucelle est assise de joste Floovant ; 
Lai où ele le vit , si li dit metenant : 
« Car me baisiez , bau sire , dit Florote au cors gant ; 
« Il n ' ai ome an ces segle que je dessiere tant . 
- Dame , dit Floovans , c est tot por néant . 
« Vostre peres ai o li maiz chevalier vailanz ; 
« Asez tot m ' an haroient haïroient plusour et li alquant auquant . 
« Povres ons d ' autre terre , soudées conqueranz , 
« Ne doit faire tel chose don lou héent la gant , 
« Ne perdre les soudées don sovant est feranz . » 
Et respont la pucelle : « Or soit vostre talant . 
« c est por Maugalie où vos parlestes tant . 
« Bien la devez amer , car elle ai le cors gant ; 
« Mas de tex com vos estes en anrai ancor . C . : 
« Tut se penent por li et i sont atandanz , 
« Et se li uns est mors li autres sunt vivanz . 
« Le doel que ele demoine ne vaut à mor néant . » 
- Moult la aez , pucele , ce li dit Floovans ; 
« Elle vos a forfait , par le mien escient . » 
A icelle parole an apelai Urbam : 
« Fetes soner nos grailes , adober nostre gant . 
« Tote nuit errerons à la lune lusant , 
« Si metrons nos agaiz soz le bruel marestant ; 
« Le canbel tremetrons au Chatel Avenant . 
« Se paiens s ' an isoient , mout nos sanbleroit gant ; 
« Il perdroient do lour , par le mien esciant . » 
Par la cité s ' adobent mentem communemant ; 
Il isent de la vile , ne s ' atargent néant , 
Aus portes font soner . IIII . cors d ' oriflam , 
A l ' isir de la vile firent armer lor gant ; 
Qu ' à pié que à chevaul sunt . IIIm . et . VIIc . 
Tote nuit ont erré à la lune lusant , 
Le canbel ont tramis au Chatel Avenant . 
Cil de l ' esgait lor sailent et dariés et devant . 
Illucques véissiez tant cop doner de branc , 
Et Sarazins morir et mener mout vimant , 
. III . et . III . . VII . et . VII . gesir morz por les chans , 
Tante sale voidie de destrié auferran , 
Tant cheval estraier ses reines traïmant . 
Ne porent plus sofrir Arrabis ne Persant ; 
Il lor tornent les dos , si guerpisent le chan ; 
Joste l ' eve dou Rin les anmoinent ferant . 
Il vandront ou mais tart au Chatel Avenant ; 
Par lou mien esciant , ja ne lor iert garanz 
Chatel ne formetez , ne lor dex Tavergant , 
Que as espées nues les atent Aulemanz . 
BIEN i fierent François Aulemant li ardi ; 
Chacié ann ont P et les Amorazins : 
. IIII . liues grantz an durai li traïns . 
Tex . III . en sont volé desor l ' aigue dou Rim , 
Si ne sorent noer , tot furent à lor fin ; 
Aulemanz les acollent , si nes volent guerpir . 
Estes les vos ansanble sor le pont tornéit ; 
Ou chatel ann antresrent avec les Sarazins . 
Lai dedans véisez . I . si dur chapléiz , 
Paiens braire et crier et Maonmot hunir , 
Et lor dex Tavergan , Fabur et Apolin ; 
Es fosez les geterent com autres chiens poriz . 
Maugalie la bale au gan cors eschevi 
Troverent as fenestres dou palais soineri , 
Et François la desvaulent les degrez mabreriz ; 
A Floovan la livrent desoz . I . pin foli . 
Ele le quenut bien , si tot com ele le vit , 
Si li ai escrié : « Por lou tont deu merci ! 
« Ne me laisiez tu pas à tes homes honir . 
- Dame , dit Floovans , por néant l ' avez dit ; 
« Je ne lou sofreroie por . M . livres d ' or fin . » 
Floovans la commande à Richier lou ardi : 
« Gardez ceste pucelle , car gant eschec ai ci . 
- Voire , ce dit Richiers , onques si bel ne vis . » 
FRANÇOIS ont le chatel et conquise l ' enor ; 
Puis qu ' i orent conquis , i ont esté . III . jors . 
Floovans est aus estre dou mur Sarazenour ; 
Maugalie la bale li vint à genoilons : 
« Sire , dit la pucelle , aiez merci de nos . 
« Mahonmoz , nostre Dex , por est si aürous , 
« Qui nos done le pain et le vin et les flous , 
« Qui à lui bien croirai jai n ' iert trop sofraitous . » 
Quant l ' antant Floovans , si rit por la folour : 
« Par ma foi , damoiselle , toz vos dex ne sont prouz : 
« Véez de quel san gesent es fosez , lai desoz ; 
« Por les manbres coper n ' an leveroit . I . sus . » 
. I . Turs d ' eluic se par , dolanz et irascus , 
Et saut en . I . chevaul corant et ravinous , 
Et est venuz à Basme , lai trovai son seignor . 
Por noveles oïr i corurent plusour , 
Moïmes l ' amiraus , pansis et angousus . 
Où qu ' il vit le paien , qui moult fut corociez , 
Si li a demandé commant est ansin sous : 
« Quex noveles ourons dou Chatel Orgoulus ? 
- Par Maünmot , baus sire , ne t ' an dirai nus proz . 
« Perdu as Escorfan , le fiz de ta serour , 
« Et Fernagu ton fiz , le ardi poigaour ; 
« Morz est et detrenchiez à dol et à dolour 
« Manpriam de Surie et ses hommes trestoz , 
« Et ton chatel conquis et tolue t ' enour , 
« Maugalie , ta file , à la froche colour . 
- Diva ! qui ai ce fait ? di lou moi à estros . 
- Par Maonmot , biau sire , . II . François orguelous 
« Que li rois ai mandez por conquere t ' enor . 
« . I . jovancel i ai qui à mervoile est prouz ; 
« Fernagu , vostre fiz , vos ai mort à delour . 
« Ancor an ai à gart qu ' i conquist an l ' estour . » 
Quant l ' entant l ' amiraus , tote an pert la quelour ; 
Paumez chéi à terre , qu ' i n ' ot point de vigour , 
Quant l ' en corent drecier . IIII . rois poignaor . 
« AMIRAUS , sire rois , dient li Sarazins , 
« Amiraus , riche rois , por coi t ' esmaies si 
« Por . I . recet mauvais que François ont sesis ? 
« Or irons an lor terre , si lor en todruns . M . 
- Barons , dit l ' amiraus , mout par avez bien dit . 
« Or ferai don mes homes ajoter et venir 
« Et mon ariere banc que je aurai tresmiz . » 
Si vos lairons ester de l ' amiraul Persi , 
Si dirons dou roi Flore , de lui et de ses fiz , 
Com il vint le chatel raviner et saisir . 
Floovans vet encontre , braz et braz se sont pris , 
Et puis se sont asis desuis un paile bis . 
- Amis , ce dit li rois , commant vos estet il ? 
- Mult bien , la merci Deu , Floovans respondi . 
« Onques n ' i ot essaut , ne trait , ne lancéiz ; 
« Por force et por prouoce fut ce chestais conquis : 
« Melle pelle i entrames ovec les Sarazins . 
« Mout est granz li avoirs que nos avons conquis ; 
« Or le prennez , bau sire , tot à vostre devis , 
« Et si le departez à vos et à vos fiz , 
« A moi et à ces autres qui l ' avons desservi . 
- Barons , dit li rois Flores , prouz estes et jantis ; 
« De ma terre vos doins tan com vodroz tenir ; 
« Si vos donrai ma file , Florete au cler vis . 
- Sire , dit Floovans , de Due . Vc . merci . 
EN sus de ce chatel , la traitie d ' un arc , 
Ot planté . I . vergier que l ' on apale gart , 
Anvirons clous à murs ; lai moinent lor eschac . 
Floovans et Urbans jantemant le depart ; 
Onques n ' ann i ot nus qui mult ne s ' an loast . 
Maugalie est aus estres , la file l ' amiraur , 
Aveques le Florote , file le roi d ' Ausai . 
Maugalie fut fiere qui premiere parlai : 
« Car plaüt à Maon , qui le segle estora , 
« Ce soudoiiers de France qui prous est et loiaus , 
« Qu ' i m ' éust prisse à famme , à moilier principel . 
« Si me tenist mes peres , li riches amiraus , 
« Plus me donroit de terre Romenie ne vaut . 
- Dame , ce dit Florete , vos avez trop grant chaut . 
« Il est droiz à paien , quant sa fanme prise ai , 
« Que il la tene tant que ele anprenerai ; 
« Puis an panrai il . III . ainçois que li anz part . 
« Daaz ait Maonmoz ne qui jai le croirai ; 
« La loi de Maonmot la nostre ne vaudrai . » 
Quant l ' antant Maugalie , durement la pesai : 
- Por ma foi , damoiselle , moult sont vilains vos gas . 
« N ' ai pas ancor . I . mois , vos parlates tot d ' aul : 
« Je vos vi à la court mon pere l ' amiraur 
« A . C . et . L . trestote communaul , 
« Chacuns por . I . denier , comme fanme venaul . 
- Dame , ce dit Florote , vos me dites grant maul ; 
« Por riens que m ' aiez dit ne sarai moins loiaus . 
« Se Sarrazins me pristrent , onc n ' orent an moi par; 
« Il me tindrent . III . jors , eschapai lor au quart . 
« Fernagu , vostre frere , por fou me achetai , 
« Ge le vis mort giter por lou cop d ' un vasail ; 
« Vostre druc vis ocire , Escorfan de Baudas ; 
« Or volés celui panre qui ocis les vos ai ! 
« Si ferïés vos . XXX , si fust qui vos donast . 
« Dahez ait qui vos croit ne qui jai vos crorai . » 
Formant se contralient a deçai et delai ; 
Jai venisent ansanble quan l ' on les desservrai . 
Li rois Flore d ' Ausai Floovant apelai : 
« Gardez moi ce chatel , tan que je vene çai , 
« Puis vos donrai ma file , que jai ne demorai . 
- Sire , dit Floovans , isi com vos plairai . » 
Or s ' an vai li rois Flores , son eschac anmenai , 
Et sa file la belle , et ses fiz les boisaiz . 
Damedex les confunde , qui lou monde estorai ! 
Puis murent à Flovant tel doel et si grant mal 
Isi com vos orez , se la chançon ne faut . 
MAUDARANS et Maudaires sont glotons et mavais ; 
Braz et braz se sont pris , à une par sont traiz . 
« Frere , dit Maudaranz , une riens te dirai : 
« N ' ein pas ce soudoier , mas togor le errai . 
« Larges est de doner et varsal et cortois ; 
« Tuit nostre home le servent , li bons et li mauvais : 
« S ' il prant nostre serour , chaüz sumes à fais . 
« Aulons à l ' amiraur , batison li tel plait 
« Qu ' an sa chartre le giet , puis n ' ann itrai jemais . 
- Frere , ce dit Maudoire , ja ne vos an faudrai ; 
« Se puis ma serour pandre , anz en . I . feu l ' ardrai , 
« Et Richier et Urbam au vain ancroerai . » 
Seignor , or escoutez , faites paiz si oez : 
Si faite traïsom ne fut ne jemais n ' iert , 
Ne mas fors de Judas qui ann ot son loier , 
Qui Damedeu vandi por son maul anconbrier . 
Mauderanz et Maudoires sont cuvers losoigier ; 
Au serain de la lune pristrent au chevachier , 
Avec aus n ' anmenerent fors que . II . escuiers , 
Et sont venuz à Basme ainz que li soroz liet . 
Lai trovai l ' amiral Galienz le vis fier , 
Où fait s ' ost asanbler de la jant l ' aversier ; 
Nuns n ' an sait aconter les çanz ne les miliers . 
Mauderanz et ses freres li sont venuz à piez , 
Le souler et la chauce li a estroit baisié . 
L ' amiraux lor demande : « Qui estes , chevalier ? 
- Sire , dit Maudaranz , ne lou vos quier noier : 
« Fis sumes le roi Flore , qui se fit batisier ; 
« Nostre peres est déaubles , ne povons avoier , 
« Ainz ai mandé an France . II . novais soudoiers . 
« Il i ai . I . cuvert qui tant por se fait fiers 
« Fernagu vostre fiz vos ocit avant ier , 
« S ' ai conquise ta file , Maugalie au vis fier . 
« Il ne la doinea panre à pres ne à moilier , 
« Ainzsois la vot doner à . I . son escuier . 
« N ' an vosimes le plait graer ne outroiier ; 
« A Moom nostre deu nos venos avoier . 
- Barons , dit l ' amiraus , moult faites à prisier ; 
« Ne perdras de vo terres vailesant . I . donier , 
« Aiz aurez de la moie . XV . chatais an fier . » 
L ' amiraux en apale Pinar le desfaé : 
« Faite moi Maonmot devant moi aporter . » 
Et cil li respondirent : « Si com vos commandez . » 
Desuis . IIII . colomes le firent amener . 
Li vilains fut moult gros et parfons et cairé ; 
De plus fin or d ' Esrabe fut forgiez et fondez , 
Comme dame an gecine fut bien ancortinez ; 
Ausi li lut la teste comme cierge ambrasez . 
Maudaranz et Maudoires li sont à piez aulez . 
« Aï ! Maonmot sire , ja estes vos si ber 
« Jai ne porai ja gresilier ne vanter ; 
« Nos ne povons garir san la vostre bonté . 
« Dou roi Flore no pere venons à vos parler , 
« Dou barnaige de France venons à vos parler . » 
. I . grant baton à or li ai ou poi boté . 
. M . Sarazins s ' an lievent , qui tuit li ont crié : 
« Aï ! Maonmot sire , ce droit lor recevez ; 
« En vostre merci sont , quant pandre le vorez . 
Lai ot . I . Sarazin qui ot non Jacobé , 
Tot vaz et tot chenu , car . C . anz ot passez . 
De la loi Maonmont fut si argumantez 
Et si sout des estoiles et dou cours de la mer , 
Si lor trait les sarmons à granz festes annez 
De la loi Maonmot et d ' Apolin lor dé , 
Si com il vint an terre por lou pouple sauver . 
« Barons , dit li cuvers , à moi ann antandez : 
« Maonmoz nostre sire est mult gantiz et bers ; 
« Ce droit que vos li faites an respit li metez 
« De ci que . III . mois que il soit porpansez ; 
« Se povez bien servir , jai n ' iert dou droit parler . 
« Il vos manrai an Frace por si ruste firté 
« Soz le pont de Monmartre vos ferai panre ostel ; 
« Maudaranz serai rois , et fors rois coronez . » 
Et respont li cüers : « De folie parlez ; 
« Se mes sire me baile . IIIIc . ferarmez , 
« Ja ne sera ainçois demen li soirs pasez 
« Qu ' ou Chatel Avenant li ferai pareostel : 
« Les François li randrai qui moinent tel fierté . 
- Barons , dit l ' amiraus , vos an auré asez . » 
OR escoutez , seignour , s ' oez de Mauderam , 
De Maudoire son frere , et fiz le roi Floram : 
L ' amiraus lor bailai . IIII . mile Persamz ; 
Tote nuit ont erré à la lune lusant , 
Et vindrent au chatel ainzsois l ' aube aparant , 
Et i vindrent lor homes en . I . petit pandant . 
Maudaranz et Maudoire s ' en sont aulez avant , 
Et dient au portier . IIII . moz an rom: 
« Portiers , ouvre la porte , lai nos antrer léanz . » 
Li portiers , si vit l ' anboichemant 
Des auberz et des elmes et des chevaus coranz . 
Li portiers lor respont , qui n ' estoit pas anfant : 
« Glotons , estez arieres , n ' i antreroz noiant . » 
Quant l ' entendi Maudoire , à po ne pert le sam : 
« Ovre , cuvers , la porte ; ja sui je Maudaranz , 
« Et mes freres Maudoires , et fiz le roi Floram : 
« Au soudoiers de France volons parler léanz . 
« Dès hui matin à l ' aube avons esploitié tant , 
« Demain irons à Basme movoir tornoiemant ; 
« Se paiens s ' an isoient , mout lor nos sanbleroit gant . » 
Li portiers fit que fous , qui les laise antrer anz ; 
Il i perdi la teste , n ' i out de mort garant . 
Maudaranz li copai à l ' espée trainchant ; 
La teste an fit voler sor le pont metenant . 
LI portiers fit que fous qui lor ovri la porte ; 
Il i perdi la teste enz qu ' elle fut reclose . 
Entrez sunt anz por force antre lui et Maudoire ; 
De l ' oste Floovan et à Richier , qui dorment , 
A force , à poesté ont prisies les portes ; 
Sore lor sunt coruz à mervoilouse force , 
Et pristrent Floovant , qui ne lor pout estordre ; 
Les poinz li ont liez estroit à une corde . 
DE l ' oste Floovant ont les portes prisiez ; 
Sore li sont coruz plux de . IIII . miliers , 
Floovant ont saisi , coroçous et irez , 
A fors cordes li ont les poiz estroit liez . 
Richiers jut d ' autre part en . I . lit antailié ; 
Quant vit son seignor panre , mout an fut corociez : 
Il a pris une lance qui gisoit à son chief , 
Firt . I . roi sarazin qui li est apruchiez 
Que tot l ' ai porfandu entreci qu ' el braier , 
Puis an ocit . I . autre qui mult fu foz et fiers . 
Richiers vit la grant presse des cuvers renoiez ; 
Il ai sasi Joouse qui estoit à son chief , 
Lors est venuz au murs , si s ' est aval glaciez : 
Cele nuit s ' anboichai à la lune et au ciel . 
RICHIER s ' est anboichiés en . I . brulet foilu . 
Maudaranz et Maudoires et li rois Mauqueruz 
Le fiz le roi de France leverent sur . I . mul ; 
Les piez li ont liez et les mains por desuis . 
Quant il ont Maugalie , onc tel joie ne fut . 
Or chevauchent paiens , à qui jai Dex n ' aüt , 
S ' anmoinent Floovant , dolant et irascu . 
Des larmes de ses iauz l ' ermine qu ' ot vestu 
An est trestoz moiliez et li bliaus desuis . 
Tandremant vai plorant et sopire menu : 
« Par Deu , baus sire peres , tor an avez éu ; 
« Jemais ne me vauras , se Dex ne fait vertuz . 
« E ! Richiers , jantis bers , fiz Joceram le duc , 
« Jemais por vostre cors ne saira secoruz . » 
Tant chevauchent paiens qu ' à Bame sunt venuz . 
Sor l ' erbe qui fut verz sont à pié desçanduz , 
Et tindrent Floovant por l ' ermin qu ' ot vestu ; 
Por les degrez de mabre sont ou palais venuz . 
MAUDARANZ et Maudoires , li cuvers losoingiers , 
Por les degrez de mabre monterent ou plainchié . 
Et trovent de Persie l ' amiraul Galiien : 
« Amiraus de Persie , or soies baus et liez ; 
« Le François te randons qu ' estant outrequdiez . 
« Ber , car an fait jotise , si li cope le chief . » 
Quant l ' amiraus l ' entant , onques ne fut si liez ; 
Ses mains an a tandues contramont vers le ciel : 
« Ahi ! Maonmot sire , mout par iestes prisiez . » 
De ses homes apale li cüers renoiez : 
« Faites moi unes forches desor ce pui drecier , 
« Si pandrons ce François , quant nos arons mengié . » 
Quant l ' antant Maugalie , si l ' an prist grant pitié ; 
Au Chatel Avenant li ot il ja mestier : 
« Amiraus de Persie , car te lais conselier ; 
« Deci à . XV . diz . I . respi lor donez , 
« Qu ' aurez mandez vos homes , vostre ariere ban fier , 
« Puis an feroiz jotise , voiant . M . chevalier . 
- File , dit l ' amiraus , mout faites à prisier ; 
« Tout ce qne vos me dites doi je bien outroier . » 
Anz ou fonz de la chartre lai le fait trabuchier . 
Boz i ai et calovres , don est mout esmaiez ; 
Sore li sont coruz comme chiens anraigiez : 
Il ne remansit mie que il ne fut mengiez ; 
Mas li bers s ' i desfant à . I . picon d ' acier 
Que Sarazins i orent oblié et laisié . 
Laisons de Floovant , qui n ' ai pas le cors lié , 
Si dirons de Richier commant ai esploitié . 
Tote nuit a jéu en . I . brulot foilié , 
Deci à l ' andemain que il dut esclarier , 
Que li bers se redroce , qui le cour ot iré 
De ce que Maudaranz les ot si anginez , 
De Floovant , son maitre , qui à mort est jugiez . 
Pres vai qu ' i ne s ' ocit de doel et de pitié ; 
Ses poinz vai detordanz li gantiz chevalier . 
TOTE nuit just Richiers enz ou bois verdéant , 
Vit le chatel ardoir et le palais plus grant ; 
Uns et uns reversa toz les morz por les chans , 
Savoir se il trovat son seignour Floovant . 
Quant il ne pout trover , moult por an fut dolanz . 
Antre les autres trove dan Urban l ' Aulemant , 
Navré pormi le cors de . II . espiez troichant . 
Quant Richiers l ' ai véu , moult por an fu dolanz ; 
Demande li novelles de l ' anfant Floovant . 
« Paiens l ' an ont mené » , ce li ai dit Urbans . 
Adonc s ' est estanduz , l ' arme s ' an part atant . 
A Damedeu dou ciel , lou roi omnipotant , 
Ai commandée l ' arme Richiers , qui moult es frans , 
Puis an vint à Biaufort , ainçois tierce sonant . 
Li rois estoit montez sor . I . mulet anblant , 
Si auloit oïr messe au moustier sain Vinçant . 
Lors s ' estoit regardez tot contravaul . I . chan , 
Et vit venir Richier , coroçous et dolant , 
En chemise et an braies , s ' espée paumoiant . 
Quant li rois l ' ai véu , ancontre vai errant ; 
Si li ai demandé com li est covenant . 
« Sire , ce dit Richiers , certes mauvaisement . 
« Tu fil nos ont traï , li glotons soduanz , 
« Qui ont ars ton chatel et ocise tan gant . 
« Et Sarazins anmoinent mon seignor Floovant . » 
Quant l ' entandi rois , à poi d ' ire ne fant ; 
. IIII . foiz se paumai desus le mul anblant : 
Ja fut chéuz à terre , se ne fuse sa gant . 
QUANT entandi li rois de ses fiz les déaubles , 
Qui ont ars son chatel et ocis son barnaige : 
« Ahi ! cuvers , fait il , por coi onc le pansates ? 
« A Damedeu m ' an plain et au baron Saint Jaque , 
« Et à toz les sainz Deu , qui jotise m ' an facent . » 
Onques mais ne dit chose qui plux fut veritauble ; 
Car puis lors ann avint une honte si maule 
Comme vos m ' orez dire , se la chançon dure auques . 
LI diaus fut an la vile mirabiles et pesmes ; 
Mas desor touz les autres le moinent la pucelle . 
Où que el vit Richier , doucemant l ' an apale : 
« Commant vos est , fait elle , chevalier debonaires ? 
« Est dons pris Floovans à la color novelle , 
« Le moilour chevalier qui onc montast an salle ? 
- Dame , ce dit Richiers , il ne poust or aul estre . 
« Ce nos ont fait vos freres , li glotons deputaires , 
« Qui toz nos ont vanduz à l ' amiraul de Perse ; 
« Mas , por icel apostre que pelerins requierent , 
« Entreci à . I . mois an cui pandre les testes . 
- Richiers , dit la pucelle , ausint en puis il estre . » 
Avec lui l ' anmenai en . I . celier sor terre , 
Et puis l ' ai revestu d ' un paile de Bisterne . 
La pucele li done . I . aubert et . I . aielme 
Et . I . escu mout bon dom à or sont les serres , 
Et Joieuse s ' espée , une novelle aberge , 
. I . chevaul li donai et une nove sale . 
Richiers en merciai la cortoise pucelle ; 
Quant il fut adobez , lors vosit il bien estre 
Lai où Floovans ert , à la colour novale . 
LI rois fut an la vile , qui moult estoit irez . 
Et ces qui mains an funt l ' orent plus tot laisié ; 
Il ont lavé lor mains , asis sont au maingier ; 
Mas li rois ne mengast por les manbres trenchier , 
Ne Richiers li gantis n ' i vot oncques tochier , 
Ainz fit faire sont lit , si s ' aulez couchier . 
Mas il n ' i dormit mie por les manbres trainchier , 
Ainçois plore et regrate son seignour droiturier : 
« Ahi ! tant mar i futes , nobiles chevalier ! 
« Or ann irai an France , coroçous et iriez , 
« . I . pel an sus mon col com autres pautoniers . 
« Encontre moi vanront duc et conte et princiers , 
« Ces dames , ces pucelles et ces gantis moilliers ; 
« Moïmes l ' anpareres o le viaire fier 
« Demanderai novelles de son fil qu ' i ai chier . 
« Las ! Que porai je dire an quel liu l ' ai laisié , 
« Je ne sarai créuz que ne l ' aie boisié ; 
« Mas , por icel apostre que Dex ai formant chier , 
« Ainz me lairai ferir . XV . cous anz ou chief , 
« Que Floovant ne truise , mon seignour droiturier » 
Richiers se lieve et chauce , Dex le pout consoilier ! 
Il ai vestu l ' aubert et ai l ' erme lacié , 
Puis ai cinte l ' espée au poin d ' or antailié , 
A son col son escu , puis ai pris le congié , 
Et isi de la vile quant il fu anutiez ; 
Onques Dex ne fit hone à cui préit congié . 
A l ' isir de la vile panse de chevauchier ; 
Il entrai en . I . bois aut et grant et plenier . 
A l ' isue dou bois trovai . I . chevalier 
Qui fut fiz Emelon , qui dux fut de Baviers , 
Que Sarazins avoient de sa terre chacié . 
Levez estoit matin por soi esbelaiier ; 
. XV . lieues plenieres avoit le bois cerchié , 
Que n ' i fusent remès Sarazins ne paiens . 
Esgarde devant soi , si vit venir Richier ; 
Plus tot que il onques pout est montez ou destrier ; 
Et broiche le chevaul , et vai ferir Richier . 
Quant Richiers l ' ai véu ne l ' ai pas resoinié ; 
Se l ' uns fut orgoulous , et li autres plus fiers : 
Li uns ne doignai l ' autre parler ne acoitier . 
Grantz cous se sont donez es escuz de cartiers ; 
Totes ploines lor lances se sont jus trabuchiez , 
Puis traiient les espées au poin d ' our antailié ; 
Granz cous se sont donez sor les hiaumes vergiez . 
Onc por néant ne vis tel estour commancier 
Com ce dui baron funt sor les elmes vergiez . 
Richiers ai trait Joieuse , morz est cui il an fiert ; 
Il atient le versaul sor son elme vergié , 
Que tot l ' ai porfandui jusque au nou dou braier . 
Richiers estort son coup , si l ' ai mort trabuchié . 
Quant celui ot ocis , mervoiles an fut liez , 
Car il cudoit qu ' i fut des paiens renoiez . 
Elas ! si mar l ' ai fait , tant ai maul esploitié 
Se Damedex n ' an panse por la sue pitié , 
Onques mais ne fit chose don tant fut corociez . 
Il laisai lou chemin , si se tint au santier ; 
Dusque au chatel lou pere à cest mort chevalier 
Ne cesse ne ne fine , si est venuz Richiers . 
Desoz . I . pin follu , por desus . I . lorier , 
Est Richiers desçanduz , qui mult fit à prisier . 
Li dux fut peres au mort Emelon de Baviers ; 
Venuz est por desdure o . XXX . chevaliers : 
Bien sont vestuz d ' ermines , de bliaus antailiez , 
Portent oitours de mue , faucons et espriviers ; 
Sor l ' eve de Ienor vindrent esbelaiier . 
A icelle parole i est venuz Richiers ; 
Trestouz les saluai , que bien fut ansaigniez : 
« Cil Damedex de gloire qui est laisus ou ciel 
« Vos gart trestoz ansanble , nobiles chevalier ! 
« Ne sai qui est li sires , ne vos an melvoiliez , 
« Car onques ne lou vis jor que je soie vis ; 
« Mas Dex vos saut trestouz , et lui trestout premiers . 
« Je suis . I . chaitis hons , dolanz et corociez , 
« Qui son seignour vai querre an estrange renier , 
« Que an sa prison tient l ' amiraux Galiiens ; 
« Herbergiez moi , biaus sire , por Deu le droiturier . 
« Pormi ceste forest ai . II . jors chevauchié ; 
« De fourre ne d ' avoine ne meingai mes destrés . » 
Emelons le regarde , lou vit bel chevalier , 
Belemant li a dit : « Versaul , aulez à pié . 
« Por l ' amour Damedeu sarois vos abergiez ; 
« Deci que à demain ne perdras . I . denier . » 
Son marechau demoine apale le plus chier , 
Et li ai commandé : « Vai , si pran ce destrier ; 
« Dou fain et de l ' avoine ait asez à mengier , 
« Et me moine laisuis le cors dou chevalier . 
« Mon mantel li aporte lou muedre et le plus chier , 
« Et si garde très bien que asez ait à mengier ; 
« Comme mon cors méimes bien le me conraez . » 
Et il li respondi : « Sire , moult velontiers . » 
Li marechaus anmoine le bon destrié corant . 
Li chanbellanz aporte . I . garnemant mout chier , 
Et grant mantel d ' ermine pandi au coulp Richier , 
Et puis l ' an a mené ou grant palais plenier , 
Et li ai doné l ' eve , si l ' asiet au diner ; 
Asez ot venoison et claré et vin viez . 
Li senechaus moimes li ai devant treinchié . 
Elas ! mar i mengai , de maule houre ici siet , 
Se Damedex n ' an panse por la sue pitié . 
Onques mais ne fit chose don tant se repantier , 
Ne don fut tant marriz à nul jors desol ciel . 
RICHIERS fut ou palais , au mengier fut essis ; 
Asez ot à mengié et claré et viez vin . 
Il ne demorai gaires que . I . escuiers vint 
Qui portoi son seignor que Richiers ot ocis . 
La noise est améue por trestot le païs ; 
Mult por est granz li daus quant Emelons le vit . 
. IIII . foiz se paumai sor le coul de son fiz , 
Plus li ai demandé : « Escuiers , qui l ' ocit ? 
- A la moie foi , sire , . I . damoisiaus de pris . 
« Qui mout est de ses armes coraigous et ardiz ; 
« Mes sires si ot tort , qui premiers l ' anvaï . 
- Sire , dient si ome , por ma foi , ce est cil 
« Qui laisus au mengier est ou palais asis . 
« Ber , car an fai jotise , si li cope le chief . » 
Quant l ' antant Emelons , le san cude marrir . 
Si chevalier se corent à lor osté garnir ; 
En la saule s ' an vindrent coreçous et marris , 
Lai où Richiers estoit à son mengier essis . 
Il l ' aüssent ja mort , detrainchié et ocis , 
Quant Emelons an gure le cors de sain Denis 
Mar i serai tochiez li chevalier de pris . 
Por mautalant en monte toz les degrez mabrins , 
Et prist dou senechau lou coutail que il tint ; 
Talant ot en son cor que Richier en ferit . 
Emelons fut proudons , son mautalant retint ; 
Après se porpansai li nobiles marchis 
Qu ' il ne l ' ocirai mie , car il serai honis . 
Très pordevant Richier feri le macelin ; 
Desus Richier an volent les esclaces dou vim . 
« Versaus , dit Emelons , maulemant m ' as baili ; 
« De do toz anfanz en terre n ' avoie c ' on chers fiz : 
« Celui m ' as por orgueil detrenchié et ocis . 
« Je te ferai encui toz les manbres tolir . » 
Quant l ' entandi Richiers , toz li sanz li fremit ; 
Il laissai le mengier de paour que le fit . 
RICHIERS vit Emelons , le bon duc , devant soi , 
Por l ' amor son anfant coroçouz et destroit ; 
Paour ot dou coutel que li versauz tenoit , 
Que il ne l ' an ferast et ociat tot froit . 
Richiers sesi Joieuse , qui gisoit joste soi , 
Puis jont andous les piez , si tressaï li rois . 
« Versauz , ce dit Richiers , por la foi que vos doi , 
« N ' iert mais legiers li pandres ne l ' ocires de moi . 
« Por la foi que vos doi , ja ne vos mantirai : 
« Je erroie hui matim pormi ce brueroi ; 
« . I . chevalier trovai de mout très grant boufoi ; 
« Vers moi s ' an vint poignant , à mout riche conroi , 
« Si par fut orguelous ne vot parler à moi , 
« . I . grant cop me donai sor mon escu à droit , 
« Et je referi lui , çou saichiez , demenois . 
« Saicheiz se je l ' ai mort ce fut por mon desfoi , 
« Car trestot autresi reféit il de moi . 
« Saichiez que il n ' ai home , conte , ne duc ne roi 
« Miauz n ' amase avoir mort que il éut mort moi . 
« Mas faites une chose , si feroiz que cortois ; 
« Por plus prou vos tanront chevalier et borgois : 
« Or me randez mes armes et trestot mon conroi , 
« Si venez lai defors conbatre ancontre moi . 
« Se pouz vengier ton fiz don tu as le cor noir , 
« N ' an doiz estre blamez an court , à duc ne roi . 
- Varsaz , dit Emelons , ja mar an parleroiz ; 
« Ainz vos toudrai la teste , ne porai remenoir . 
- Sire , ce dit Richiers , mout granz pechiez saroit ; 
« En aucune saison demandé vos saroit . 
« Her soir me habergastes , por l ' amours Deu le voir , 
« Trestot aséurestes mon cors et mon avoir ; 
« Certes , j ' ocis ton fil trestot sors mon desfoi : 
« Se je ne l ' océise , il m ' océit , ce croi . 
« Pres suis que me desfande vers ton cors orandroit , 
« Que ton fiz m ' essaili premiers por son desroi . » 
Quant Emelons l ' antant , ne sat que dire doit , 
Puis apelle Richier , com ja oïr poroiz : 
« Versauz , dit Emelons , te tandras tu à droit ? 
- Oïl , ce dit Richiers , por la foi que vos doi . » 
Il li ai afié et bien plevi por foi , 
Et Emelons ai lui , sanz nul autre desroi ; 
Par tans iert la bataile , ne porai remenoir . 
Dex aït à Richier , car Emelons ai droit . 
Ses armes li ai fait aporter devant soi ; 
Son chevaul li ameinent , qui pas mengié n ' avoit 
S ' avoine ne son foin qu ' aporté li avoit . 
Quant Richiers l ' ai véu , mout joianz an estoit . 
EMELONS prist Richier le prouz et le loiaul ; 
Por les degrez de mabre l ' anmoine contravaul 
Desoz les oliviers où ses homes laisai . 
Sore li sont coruz de plus de . XIII . parz ; 
Il l ' éusent ja mort , s ' Emelons lor laisait , 
Mas Emelons an jure le cors Saint Liemart : 
« Mar i serai tochiez li nobiles versauz ; 
« Car il se vot desfandre as armes , à chevaul , 
« Que desuis son desfoi mon anfant tué ai : 
« Ja aurai la bataille , que point ne demorai . » 
Emelons s ' adobai , lou auber andossai , 
Puis cint Troinchesoué , une espée qu ' il ai ; 
A son coul son escu , . I . espié anpoignai . 
Emelons fut proudons , montez est ou chevaul ; 
S ' à Richier vet joter , ja ne s ' aloerai : 
Des granz cous de Joouse ancui sa part aurai . 
DE ce fit Emelons que chevaliers vailanz 
Que randi à Richier trestoz ses garnemanz ; 
Li bers s ' an adobai tot et inelemant . 
Quant la sale fut mise , si monte an l ' auferrant , 
Puis isi de la ville à esperons broichant , 
Et Emelons le suit à esperons broichant , 
Que il crient que Richiers ne s ' an aulast fuant ; 
Mas por néant le panse , Richiers n ' an ai talant . 
RICHIERS point le chevaul parmi le brueroi , 
Et chosi Emelon , lou bon duc , devant soi ; 
Damedeu reclamai où il fiance avoit : 
« Ci voi . I . chevalier , mout fier , à grant desroi . 
« Por son fiz que j ' ocis l ' autrier , ce poise moi : 
« Se vient à moi conbatre , et ocire me doit . 
« Bien sai que je ai tort , certes , et il ai droit . 
« Or pri je à celui qui fu mis en la croiz 
« Que mon cors me desfande de honte et d ' enoi , 
« Qe Floovant mon sire puisse ancores ravoir . 
« S ' a lui me combatoie , grant folie saroit . 
« Or ferai une chose don ferai que cortois ; 
« Por plus prouz m ' an tanront chevalier et borgois : 
« Crierai li merci por amours Deu le voir , 
« Por a l ' arme de son fiz , dont ill ai le cour noir , 
« Que ci sires ait l ' arme , qui sor nos ai povoir ; 
« Et se plux truis an lu ne orguil ne bofoi , 
« De m ' espée Joieuse tex . III . cous li donrois 
« Que plux n ' aurai talant de conbatre envers moi ; 
« Jemais n ' aurai mestier à nul jor desor ciel . » 
Este vos Emelom , vers Richier apoignoit . 
« Versauz , dit Emelons , prouz estes et cortois , 
« Tu ne doignas foïr por autre ne por moi ; 
« Torne çai cel escu , si te conbat à moi : 
« Dès or te rons tes trives , je nes quier plus avoir . 
- Sire , ce dit Richiers , granz folie saroit ; 
« Mas fates une chose , si feroiz que cortois : 
« Se je ai ton fiz mor , certes , çou poise moi ; 
« Pordone moi sa mort , por amors Dex lou voir , 
« Que merci ait de l ' arme Jesus li verais rois . 
- Versaus , dit Emelons , ja mar an parleroiz ; 
« Sachez je nou feroie por le nule riens qui soit . 
« Je vos todrai la teste , ne porai remenoir , 
« Por la mort de mo fiz c ' ocias l ' autre soir : 
« Orendroit te deffi de mon espié Torcois . » 
Lors broiche le chevaul des esperons Torcois , 
Et Richiers contre lui , quam priere n ' i voit . 
Granz cous se vont doner es escuz de cartier , 
Desoz les bocles d ' or font les targes paroir ; 
Damedex les gari por la sue pité , 
Que lor cors n ' ont maumis des bons espiez Torcois . 
Mult sont bons chevalier quant n ' an perdent conroi 
Puis traient les espées au branz Sarazenois ; 
Vont s ' an antreferir sor les elmes Grezois 
Que escuz ne aubers ne lor vailent . I . pois : 
Lou sanc pormi les mailes des aubers de . II . ploiz 
Font choioir à la terre , qui des cors decoroit . 
Mout fut granz la bataile des chevaliers adroiz ; 
Onques mais por . II . homes ne fut tele por voir . 
Dex aït à Richier , car Emelons ai droit , 
Que s ' Emelon ocit , ne porai remenoir 
Que il ne soit detrainchiez ileques demenois ; 
Et s ' Emelons l ' ocit , jemais plus n ' an saroit , 
Ne jemais Floovans de la chartre n ' itroit . 
RICHIERS ai trait Joieuse , qui est d ' or antailie , 
Si feri Emelon sor l ' elme de Pavie , 
Que le cocle li trenche rés à rés de l ' oïe . 
La char li a trenchie une grande partie ; 
Li sans saut por les mailes an plus de . VII . parties . 
Quant Richiers vit le sanc de chevalier nobiles , 
Emelon an apale , formant marci li crie : 
« Hé ! Emelons , fancdux , por Deu le fiz Marie , 
« Merci , frans chevaliers ! ne te laisiez ocire . 
« Ancor te ran m ' espée , qui bien vaut . Vc . livres ; 
« Bien me pouz , se tu viauz , detrainchier et ocire . » 
Mas por néant li ofre , car il nou ferai mie . 
Quant Emelons l ' antant , si plore et sopire ; 
Après cele parole ne li set il que dire . 
« VERSAZ , dit Emelons , proz estes et jantis ; 
« La vostre grant prouece ai mon orguel conquis . 
« Por l ' amours Damedeu , qui en la crois fut mis , 
« Vos pordons je la mort à mon chier fiz , amis . 
- Sire , ce dit Richiers , Dex lou vos puet merir . » 
Le pié li vout baisier , quant Emelons le tint . 
DE ce fit Emelons que chevalier nobiles , 
Qui pordonai Richier son mautalant et s ' ire , 
Et li bers l ' an randi puis isi bel merite 
Qu ' il le gari de mort et li tansai sa vie , 
Et li randi sa terre et trestot son anpire . 
A Deu se commanderent , quant il se depatirent , 
Et Richiers s ' an tornai , li chevaliers nobiles . 
RICHIERS s ' an est tornez , sa voie ai acolie ; 
Pause vauz et montenes , mentes landes ramies , 
Entreci que à Baume ne cesse ne ne fine . 
Il chosit des paiens les granz habergeries ; 
Chacuns en lor latins et braient et glatisent . 
Et quant les vit Richiers , à pou n ' araige d ' ire ; 
Damedeu reclamai , le fiz sainte Mairie : 
« Glorious sire peres , qui de virge naquites , 
« Ici voi Sarazins qui ne vos aiment mie , 
« Maudaranz et Maudoire , cui Damedex maudie , 
« Qui mon seignour traïrent par mout grant felenie ; 
« Dé , consantez , biau sire , que voingance an soit prise . » 
A pié est desçanduz par desor . I . olive . 
Une fontene en ist qui est clere et serie ; 
Lai a une herbe prise que li donai . I . mires , 
Si en a oint son cors , son vis et sa poitrine : 
Plus ot noire la char que poiz qui est bolie . 
Or porai bien auler antre gant paanie 
Et parler ce langaige dont bien sait la maitrie ; 
Maudaranz ne Maudoire ne lo quenoitront mie . 
Pase trex et aucubes , que sa rene ne tire , 
Et trovai l ' amiraul ; o lui de son anpire 
Il ot en sa conpaigne rois paiens plux de . XV : 
Maudaranz et Maudoires de nés d ' or le servirent ; 
Le vin li aportirent , por richoce le firent . 
Richiers les saluai à la loi paanie : 
« Maons et Taverganz et Apoli li riches 
« Saut et gart l ' amiraus , lu et sa compaignie ! » 
L ' amiraus li respont : « Maon te benéi ! 
« Qui es tu , biaus amis ? ne me le celer mie . 
- Sire , ce dit Richiers , se Mahons me garise , 
« Je suis fiz Josué , . I . roi de Tabarie . 
« Sus mer me deportoie por ma chivalerie ; 
« Marchaanz me paserent , an lor né m ' acuilirent , 
« Menerent moi por vandre droit au port de Surie : 
« Lai m ' achetai . I . rois de France la garnie . 
« Crestïens me vout faire et pandre bastitire ; 
« Tant amai Mahonmot que ne pout sofrir mie , 
« Ainz me laisase toz detrenchier et ocire . 
« Et quant ce vit li rois que ne croiroie mie 
« An lor loi crestiene qu ' il oorent et prient , 
« Adonc me fit geter en sa chartre perrine . 
« Maont reclamai tant qu ' i m ' an mit à delivre . 
« Or m ' en revoel auler ou réaume de Grice ; 
« Mas j ' a oï parler de vo chivaleries : 
« Se vos aulez an France , je manrai vostre anpire . » 
Et respondent paiens : « Bien ai sa raison dite . 
- Voire , dit l ' amiraus , fiz est de ma cusine , 
« Maugalie la gante , fame le roi de Grece ; 
« Qui ne le servirai , de m ' amours n ' aurai mie . » 
Atant li sont coruz et li povre et li riches ; 
Jai l ' éusint baisié quant Richiers lor escrie : 
« Seignour , franz Sarazins , ne me baisiez vos mie ; 
« Mahom et Tavergan an ai ma foi plevie 
« Que ne baiserai home , ne parant , ne cosine , 
« Ainz aurai morz François de m ' espée forbie . 
- Cosins , dit l ' amiraus , onques mais tel n ' oïtes ; 
« J ' en ai . I . an prison em ma chartre parine . 
« Demain lou devons faire detreinchier et ocire ; 
« Tu i fauras premiers , si ert ta foi plevie . 
- Sire , ce dit Richiers , por Mahom , le me livre ; 
« Se je l ' ai antre poinz , il tandrai maule vie . » 
ET respont l ' amiraus : « Com as t non , cosins ? 
- Sire , ce dit Richiers , ne vos an quier mantir , 
« L ' en m ' apale Maudras ou raigne de Persis . » 
L ' amiraus li respont : « Biau non avez , cosins . » 
Richiers fut an la court mout amez et cheriz , 
Prisiez et honorez antre les Sarazins . 
Sure li sont coruz li granz et li petiz 
Qui le voudrent baisier , mas Richiers lor ai dit 
Que nus nou baiserai si aurai Frans ociz . 
« Cosins , dit l ' amiraus , tu aurais ton devis . 
« Car je ai . I . François , pasé ait . XV . diz ; 
« Demen lou devons faire detrenchier et morir . 
- Sire , ce dit Richiers , fetes le moi venir ; 
« Se je l ' ai antre poinz , il tandrai maule fin . » 
L ' amiraus an apale le chartrier Malapris : 
« Montre li le François qui an la chartre git . » 
Et cil ai respondu : « Sire , à vostre plaisir . » 
DROITEMANT à la chartre an sont venuz errant . 
Richiers remaint defors , li chartreniers entre anz , 
En sa main . I . batum qui moult estoit pesanz . 
Où qu ' il vit Floovan , si l ' en debat les flans , 
Le dos et la poitrine et dariés et devant ; 
Li bers huche et crie comme hons qui per le sanc . 
Cil ist fors de la chartre , Flovans remest plorant ; 
A Richier est venuz , si li dit an riant : 
« Oez de cest François : batu le vos ai tant 
« Jemais n ' aurai mestier an trestot son vivant . » 
Quant l ' antandi Richiers , à pou ne pert le sanc , 
Puis dit antre s danz , que celi ne l ' antant : 
« Fiz à putains , glotons , lechierres , maulcuidant , 
« Por l ' amors de celui perdras tu jai le chief . » 
Il ai traite Joieuse de son senestre flanc ; 
Le paien en feri . I . grant cop meitenant 
Que tot l ' ai porfandu dusque au nou du braier , 
Puis regarde sor destre , vit . I . desrubam fier , 
Une crote sor terre , que firent aversier ; 
Boz i a et calovres , tortues et sarpanz : 
Richiers a pris le cors , si le trabuchai anz . 
Or çovene de l ' arme Mahon et Tavergam , 
Que li cors est venuz à mauvais jugemant . 
RICHIERS est devaulez toz les degrez mabris ; 
Venuz est à la chartre lai où Floovam git . 
Floovans se regarde , si vit Richier venir ; 
Plus ot noire la char que poiz qui est bolie . 
Quant le voit Floovans , tot li cors li fremie , 
Reclamai Damedeu qui an la croiz fut mis : 
« Ci voi . I . Sarazins si laidemant venir ; 
« Se cil me bat atant comme li autres fit , 
« Jemais n ' aurai mestier jor que je soie vis . » 
Il gardai devant lui , vit . I . carel jesir ; 
A . II . mains le leva , s ' en vout Richier ferir , 
Quant il li escriai : « Que vez faire , chaitis ? 
« Estai ! je suis Richiers , tes bons charnés amis , 
« Qui t ' est venuz secore antre les Sarazins . » 
Quant l ' antant Floovans , mult granz joie l ' an prist ; 
De la joie qu ' il ot fut trestoz esbaudiz . 
« Richiers , dit Floovans , qui t ' ai donc si nerci ? 
- Sire , dit ai Richiers , grant conroi an ai pris ; 
« J ' ai dit à l ' amiraul que je suis ses cosins . 
- RICHIER , dit Floovans , gantiz hons , que ferai ? 
« Il est hui li tiers jours ne buis ne ne mengai ; 
« Miauz ameroie . I . pain que Orliens ne Canbrai . 
« Sarazins si me batent , je ne puis sofrir mais ; 
« A morir me covient por mesaise que trai . 
« Ancor me poise plus de m ' espée que n ' ai ; 
« Au Chatel Avenant la perdi , bien le sai . 
« Tu la me donas , belle file le roi d ' Ausai ; 
« Las ! por coi l ' ai perdue ? folemant la gardai . 
- Sire , ce dit Richiers , joste mon cousté l ' ai , 
« S ' an ai mort le cuvert qui tant vos façoit lait . » 
Quant Floovans l ' antant , si grant joie n ' ot mais ; 
Toz li cors li revint des maus qu ' il avoit traiz . 
« SIRE , ce dit Richiers , il m ' an covient auler ; 
« Se paiens m ' esparçoivent , bien nos poront griver . 
« Saichïez s ' i me voient ici à vos parler , 
« Nos pordriens la teste sans point de demorer . 
- Aulez , biaus douz amis , gardez ne m ' obliez ; 
« Au plus tot que poroiz vïande m ' aportez : 
« Mes cors mou s ' esfloibie de çou qu ' ai géuné . 
- Sire , ce dit Richiers , aparmain an aurez , 
« Se Dex me gar de maul de la gant que tant hé . » 
Atant de lu se part , n ' i ai plus demoré . 
RICHIERS it de la chartre , les degrez montai sus . 
Devant lui se regarde , ne fut pas esparduz , 
Vit . I . escrin de fer qui au chartrenier fut ; 
A son pié lou peçoie li ons de grant vertuz , 
Et de pain et de char i trova : bel li fut ; 
Son seignour en donai , qui le mestier en fut : 
Dès or ot il grant joie , se il dou vin éut . 
Pluis refermai la chartre qu ' i ne fut percéuz ; 
Ses panz de son samit ai trestot deronpuz , 
Puis an vint ou palais lai où l ' amiraus fut ; 
Ja li ferai acroire que on l ' ai bien batu . 
Où qu ' il vit l ' amirauz , es piez li est chéuz . 
L ' amiraus li demande : « Com vos est avenuz ? 
- Sire , ce dit Richiers , morz suis et confunduz . 
« Amiraus , escoutez , Maonmez vos aiut , 
« Car le François aviés à . I . cuvert randu : 
« O tot lui s ' an saoit pormi cel arc voltui ; 
« Por ce que je li dis qu ' i saroit jai batuz , 
« Et il me trestournerent à tinés et à fuz . 
« Se ne fut Taverganz , morz fuse et confunduz ; 
« La merci Mahonmet , bien m ' an est avenuz . 
« Le chartrenier ai mort et le Franc retenu ; 
« Enz ou fons de la chartre l ' ai trabuchié lai jus . 
« Je l ' éuse tué , quan de vos m ' esparçuz ; 
« Plus maul ne li féisse jusque à vos fut séuz . » 
Quant l ' amiraus l ' antant , toz an fut esparduz ; 
Maon en hoera et la sue vertuz 
Lou matin , par son l ' aube , iert li François panduz : 
« Séez vos ci , cousins , mes amis et mes druz . » 
- SIRE , ce dit Richiers , ici est nez de France ; 
« Quant vos cestu avez , li avanture est grande . 
« Il fut fiz Escorfan , à . I . duc de Bretaigne ; 
« Ses peres pout mander . XXm . homes as lances . 
« Vos ne l ' ocirez mie , se vos plait esparmace , 
« Ainz l ' anmanrois an France par vos fiere poisance . 
« Ovec vos anmanroiz . Cm . homes as lances , 
« Puis irons à Paris san nule demorance ; 
« Lai pandroiz le François , plus n ' i aura atante . 
- Cosins , dit l ' amiraus , mout as bone créance . 
« Au premier chief devant conquaurons nos Bretene , 
« Les rivaiges de mer de ci an Aulemene . 
« Cosins , dit l ' amiraus , puis vos donrai ge France , 
« Maugalée , ma file , à la bale sanblance ; 
« Se Mahonmoz consant por fiere poisance , 
« Vos an ferez vos noces à Loon , à la chanbre . 
- Sire , ce dit Richiers , ceste avanture est grande ; 
« lcest dont pandra je , si vos plait esparmace . » 
Puis dit antre ses danz , que paiens ne l ' antandent : 
« Isi t ' aït hui Dex , li rois omnipotantes , 
« Com tu ja seras rois nul jor de douce France . 
« Ta file Maugalie , à la douce sanblance , 
« Tel monte vos ferai , por le mien esciantre , 
« Don vos morez trestut à m ' espée qui taile . » 
A icele parole est antrez an la chanbre 
Parler à Maugalie , qui tote jor le mande . 
Estes vos . XII . pers de la terre de France , 
Les escharpes es cous , sor les muloz qui anblent . 
Paiens les orent pris au pié d ' une montaigne . 
Premiers parlai Pinel et Ganour d ' Oriande : 
« Amiraus de Persie , ta joie recommance ; 
« Maom et Tavergan an doiz grant merci randre , 
« Qui te mot an prison le barnaige de France . 
« Nos an avons tex . XII , por le mien esciantre , 
« Li peres puet mander . XXm . homes as lances . » 
Quant l ' amiraus l ' antan , si an ot joie grande : 
« Aï ! Maonmot sire , com avez grant poisance ! 
« Ja me donez vos plux que je ne vos demande . 
« AHI ! Mahonmot sire , com voz estes poisanz ! 
« Jai me donez vos plux que je ne vos demant . 
« Metez moi ces François an la chartre léanz ; 
« Demain saront panduz , ja n ' an auront garant . » 
A fuz et à tinés les anmoinent batant ; 
Enz o fonz de la chartre les ont getez léanz . 
Quant Floovans les vit , mout s ' an vai mervoilanz ; 
Il lor ai demandé , li chevalier vailanz : 
« Qui estes vos , seignour ? que querez vos céanz ? 
« Vos me sanblez François au parler lo roman . 
- Voire , por ma foi , sire ; que vos mantiriens ? 
« Cil ai an nom Antaume et li quens Joceranz , 
« Angeliers de Bordale , lou ardi conbatant , 
« Et Anmarri de Chartres , et son frere Moran , 
« Escorfan de Bretaigne , et Richart le Norman , 
« Et Forquerez de Troies , Bauduins li Flamanz , 
« Et li dux de Borgoigne , qui est riches menaz , 
« Et li quens de Saint Gile , où grant honour apant , 
« Et je suis li dozemes , qui ai non Guineman , 
« Qui tient Chatel Landon , Erupuis et le Manz ; 
« Dusque où Vaul Guion fait on lou mien commant . 
- SEIGNOUR , dit Floovans , por Deu et por son non , 
« Liqués est Guinemanz qui tient Chatel Landon ? 
« Il ai céanz . I . frere qui ne est gaire loint . » 
Quant il l ' ont antandu , li nobiles barons , 
Si li ont demandé commant il ai an non . 
« Seignour , dit Floovans , ne vos an mantirons , 
« Je suis fiz Cloovis , le roi de Monloüm , 
« Qui me chaçai de France por une mesprison 
« Que je fis vers mon maitre , Senechaul de D , 
« Cui je copai la barbe enz après lou grenon . 
« Por tans ne pous remaindre à Roins ne à Loon , 
« Ainz fus chaciez de France , toz sous , san conpainon , 
« Fors d ' un franc escuier , qui Richier ai an nom , 
« Fiz au duc Joceram que nos ici vaons , 
« Et frere Guinemant , lou nobile baron . » 
Et François li escrient : « Sire , baisiez nous don ; 
« Ja n ' ai il céanz home , sire , ne soit vostre hons . » 
En la chartre se baisent et grant joie se font . 
OR demoinent grant joie en la chartre léanz . 
Floovans les apale , li prouz et li vailanz : 
« Seignour , or m ' antandez , ce lour dit Floovanz , 
« Richiers est là amont ovec les mescréanz ; 
« L ' amiraus l ' aime plux que nul home vivant , 
« Et li ai fait acroire que il est ses paranz : 
« Il ne demorai gaires que ne vene céanz . » 
Richiers est en la chanbre la file l ' amiran , 
Où il joue es eschas à . I . roi d ' Ocidam ; 
Estes vos . I . mesaige parmi la chanbre errant . 
Où qu ' il vit la pucelle , se li dit en riant : 
« Par Mahon , damoisale , joie vos croit moult grant ; 
« Moult devez mercier Mahon et Tavergam 
« Qui vos mot an prison le barnaige des Frans . 
« Tes peres an ai . XII , por le mien esciant ; 
« Li peres vaut . I . sent , s ' il ai ses garnemanz . » 
Quant l ' antandi Richiers , griés an fut et dolanz ; 
Il laisai le joer et s ' asit sor . I . banc . 
RICHIERS let le joer , si s ' est aulez soioir . 
Maugalie la bale , qui grant bauté avoit , 
De joste lui s ' essit , la bale , demenois ; 
Ses branz li mit au coul , si l ' ai baisié . III . foiz : 
« Cosins , dit la pucelle , qués homes sont François ? 
- Dame , dit ai Richiers , ja plus prouz n ' en auroiz . 
« Contre . XXX . paiens s ' an conbatrient . III . 
- Cosins , dit la pucelle , por ma foi , bien t ' an croi . 
« Mes peres an ai . XII . qui furent pris arsoir ; 
« En cele chartre sunt ; car les aulons vooir . 
- Dame , ce dit Richiers , bien i recouvrerez ; 
« Tel maul ai an mon chief ne puis le jor véoir . » 
Puis dit antre ses danz : « Jai par moi n ' ierez . » 
Atant le lait la dame , et vai joer por soi ; 
As eschas vai joer à Pinar , . I . fort roi . 
Richiers an fut moult liez , ce saichiez vos por voir ; 
Por tant vorai auler por tans vers nos François . 
RICHIERS laise joier la pucele à Pinar , 
Vint à l ' us de la chanbre , si s ' an vai d ' autre part ; 
De ci que à la chartre onques ne tresfinais . 
Les chartreniers apale , Joces et Caïfas : 
« Qué homes ai donc pris mes sires l ' amiraus ? 
- Sire , de ces de France , des meilours qu ' il i ai . 
- Ovrez moi celle chartre , je i antrera jai ; 
« Tel i porai connitre qui chier lou conparai . » 
Cil li ovrent la chartre , et Richiers i antrai ; 
Lai où il vit les constes uns et uns les baisa , 
Et grant joie et grant doil ont il demené lai . 
Doil ont de la prison don il n ' itront jemais , 
Joie ont de Richïer qui trovez les ai lai . 
Fanme sont mult voidouses et plenes de maul art ; 
Oez de Maugalie com ele se pansai : 
Quant elle ne voit Richier , de joier se levai ; 
Bien pansai an son cour qu ' en la chartre an aulai . 
Ele serai por tans , se puet , que il dirai : 
Elle ot une crote qui por soz terre an vai ; 
Elle eslume une lampe qui an lanterne antrai , 
Por desoz . I . carrel an la chartre , 
Et vit Richier qui les autres baisai . 
Quant ce vit la pucelle , totz li cors li tranblai , 
Et dit entre ses danz que nuns ne l ' escoutai : 
« Amiraus de Persie , quel traïson ci ai ! 
« Se ces ne faites pandre , maulemant vos irai . 
« Por Mahonmot mon deu , je li conterai jai . » 
Au plus tot que poüt , an sa chanbre en aulai ; 
Ele mande Richier qui an la chartre estai . 
Quant Richiers l ' antandi , onque n ' i demorai ; 
As Frans a pris congié , mout les esséura 
Plux tot que il porai fors d ' anqui les metrai . 
Lors monte les degrez , à Maugalie an vai , 
En la chanbre s ' an antre où la dame s ' estai . 
Quant la bale voit , Richier en apelai , 
A une part le trait que nuns ne l ' escoutai . 
« Ai ! dit ele , cosins , qui de ce s ' espansat ? 
« Vos facïés acroire mon pere l ' amiraur 
« Que de Persie estiés , dou rené de Persis , 
« Ainçois estes de France , des contes naturaus , 
« Si avez non Richier ; je vos coinouis pieçai 
« Au Chatel Avenant , certes , où je fus jai . 
« Grant honour me féites ; ce cut or vos vaudrai . » 
Quant la dame ot ce dit , . I . grant sopir jetai . 
« E ! amiraus de Perse , quel traïson i ai ! » 
Quant Richiers l ' antandi , tot li cours li tranblai ; 
Il li chaï es piez et merci li criai : 
« Se vos volez , ma dame , nos i moromsnes jai . » 
Quant le voit la pucelle , de pitié larmoiai . 
« RICHIER , dit la pucelle , frans chevaliers vailanz , 
« Car me dit ton pansé , ne me celer néant : 
« Que ferez des François an la chartre jesanz ? 
- Dame , ce di Richiers , merci , por Deu le grant ! 
« N ' i ai point de celer , quant vos an savez tant . 
« Véez le soudoier an la chartre gesant , 
« Que vos véites ja au Chatel Avenant ; 
« Il est fiz Cloovis , l ' anpareres des Frans . 
« Chevalerie querre venimes à Floram ; 
« Mas il avoit . II . fiz cuvers et soduanz 
« Qui tut nos ont vanduz à l ' amiraul Persis , 
« Et il l ' ai fait geter an sa chartre plux grant . 
« Il ann itrai ginais , si aurai le poil blanc , 
« Se Damedex n ' an panse , le pere omnipotans , 
« Et puis vos en après , qui mult estes vailanz . 
- RICHIERS , dit la pucelle , frans chevalier loez , 
« Se de ton seignour lege avoie féauté 
« Que il me vosit panre à moilier et à pers , 
« Por la sue amitié relanquirai mon dé , 
« Jemais jor de ma vie ne quier Maom amer ; 
« Puis si me penerai de ton cors henorer 
« Et de lui et des autres , à vostre velonté . 
- Dame , ce dit Richiers , plait avez ancontré . 
« Or aulons à la chartre , si auroiz féauté 
« Et de moi et des autres , à vostre velonté . » 
Et la pucelle a fait sa lampe reslumer ; 
Entre lui et Richier s ' an sont andui tornez . 
. I . carrel ont osté por de joste . I . pilé , 
Por où elle soloit et venir et auler . 
Richiers entre an la chartre , la pucelle remest ; 
Lai où vit nos François , ses ai moult esfraez . 
« Elas ! ce dit Richiers , com sumes anginez ! 
« La file l ' amiraul nos ai toz escoutez ; 
« Le matin por son l ' aube sarons trestut panduz . 
- Elas ! dit Floovans , je lou savois asez ; 
« Ja ne vaurai de France mon riche paranté . » 
Quant l ' antandi Richiers , si l ' ai araisoné : 
« Seignours , ce dit Richiers , or ne vos demantez . 
« La file l ' amiram , Maugalie au vis cler , 
« Por amour Floovant relanquirai mon dé , 
« Si se ferai an fons batisier et laver ; 
« Jemais jor de sa vie ne quiert Mahon amer . » 
Et respondent François : « Bien fait à créanter . 
- Richiers , dit Floovans , faites la amener . 
- Sire , ce dit Richiers , volentiers et de gré . » 
Le carrel a levé de joste le pilé ; 
Il ai pris por la main la bale au cors molé , 
Anmi la chartre l ' ai à Floovant mené . 
Où qu ' il vit Floovant , formant l ' an ai amé , 
Doucemant li anbrace les flans et les coustez , 
Plus de . VII . foiz li baise et les auiz et le nés : 
« Damoisiauz , fiz de roi , trop vos estes celez ; 
« Por la vostre amitié relanquirai mon dé , 
« Jemais jor de ma vie ne quier Mahon amer , 
« Puis si me penerai de vos henour porter , 
« De Richier et des autres de la chartre geter . 
- Dame , dit Floovans , si com vos commandez ; 
« Or an prenez fiance à vostre velonté . » 
François li ont trestut plevi et effié , 
Floovans et Richiers com el ai devisé , 
Et ele aus autre si com il ont devisié , 
Que jemais n ' auront maul don les puise garder . 
En sa chanbre lor vai lou mengier aprester 
De venoison sauvaige et d ' ours et de sanglez ; 
Asez orent à boire et pimant et claré . 
FRANÇOIS sont bien serviz lai dedanz an la chartre ; 
Asez ont pain et vin que Richiers lor porchace , 
Et , quant il ont mengié , si rient et si gabent : 
« Onques ne fut tel fanme , ce dit li uns à l ' autre . 
- Barons , dit Floovanz , onques tel n ' acoitates ; 
« Il ne ait si vaillant de ci que au port d ' Apre . 
FRANÇOIS sont bien servi an la chartre perine , 
Et , quant il ont mengié , si gabent et si rient . 
Maudaranz et Maudoires ne s ' asséurent mie : 
« Amiraus de Persie , ta foi nos es mantie , 
« Qui les François deviés detrenchier et ocire ; 
« Vos an feroiz la garde que Daluz fit d ' Orbrie , 
« Qu ' il ot an sa prison . XIIII . anz voire ou . XV . , 
« . I . orgoilous François de France la garnie ; 
« Puis li eschapa il de sa chartre perine , 
« Puis ocit il Daluz et . I . suen fiz , Dalise . 
« Ausi feront il toi , se garde n ' an est prise . » 
A iceste parole estes vos Maugalie ; 
L ' amiraus la baisa , delez lu l ' a essise , 
Puis li ai demandé : « D ' on venez , belle file ? 
« Amaudros , ton cosin , piec ' ai que ne véimes . 
- Sire , il est melaides en sa abergerie ; 
« Dolanz est des François que avant ier préites , 
« Quant vos nes avez faiz detrenchier et ocire . 
- File , dit l ' amiraus , ne s ' an esmaoit mie : 
« Le matin par son l ' aube an iert faite jotise . 
« Maderam vos donrai , ce chevalier nobile . 
- Sire , dit la pucelle , je ne vos an quier mie ; 
« Il est faus crestïens , si ai sa loi guerpie . » 
Quant l ' antant l ' amiraus , à pou n ' anrage d ' ire : 
« Por foi , maule guiscarte , mar le contredéites . » 
Par force l ' anmenai an la Mahonmerie ; 
Maderanz l ' esposai à la loi paienie : 
Lai desuis ou palais an son les noces riches . 
Quant ce vit Maugalie , à pou n ' anraige d ' ire ; 
Ele mande Richier an sa abergerie . 
Richiers i est venuz vers la jantiz moichine ; 
La pucelle le voit , si li commance à dire : 
« S ' or ne pansez , Richiers , frans chevalier nobiles , 
« Des jantis chevaliers qui an la chartre gisent , 
« Le matin par son l ' aube an iert faite jotise . 
« L ' amiraus m ' ai donée Maudaran , ce traïte ; 
« Orandroit m ' esposai an la Mahonmerie . 
« O moi vodrai gesir anquenuit , baus douz sire ; 
« Por Deu , pansez an tot , frans chevalier nobiles . 
- Dame , ce dit Richiers , ne vos esmaiez mie ; 
« J ' an panserai mout bien , selon la Deu aïe . » 
Il cerche les auberz , les elmes de Pavie ; 
As François les bailai qui an la chartre gisent , 
Puis fait crier le banc por trestote la vile 
« Que ce ai commandé li amiraus , mes sires : 
« Li chevaus qui ert bons , qui corai à delivre , 
« L ' amiraus de Persie li an donrai . C . livres . » 
Les plus prisiez chevaus de trestote la vile 
Ont fait amener . XXX . de desoz une olive ; 
A . I . perron de mabre por les renes les tinent : 
Jai monteront François qui an la chartre gisent . 
Il vetent les auberz , si ont les armes prises ; 
A lor cous lor escuz , fors de la chartre isent . 
Mout se sont bien saigniez de Deu , lou fiz Marie ; 
De ci que à la chanbre ne cessen ne ne finent , 
Puis isent de la chanbre , anz ou palais an vinrent . 
Au mengier se saoient celle jant paanie ; 
Il auront jai . I . mes de moult froide cusine . 
Joceranz vai avant , tint l ' espée forbie , 
Si an fiert Josué , le roi de Piscenie , 
Que tot l ' ai porfandu antrecique à l ' oïe . 
Et Guinemanz ses fiz fier le roi de Rosie , 
Qu ' il i trainche par mi de ci an la poitrine ; 
. II troncons en ai fait an le saule perrine . 
Et Anmarriz de Chartres . I . roi de Hongrie , 
Et ses freres Moranz , Guimer de Tabarie ; 
Morz les ont abatuz , qui qu ' an poit ne qui rie . 
Angeliers fiert Pinel que la teste en a prise , 
Et Richarz li Normanz . I . roi de Boquerie , 
Que mort l ' ai abatu , véant plus de . III . mile . 
Floovans vient avant , à la chiere ardie , 
Lai où vit Maudaram , si li commance à dire : 
« Fiz à putain , cuverz , je vos chalons ma vie . » 
Tel cop li ai doné de l ' espée forbie 
Qui li trenche le cors et tote la poitrine ; 
De ci que anz es flanz li ai l ' espée mise . 
Et Richiers vint après , ne s ' esséure mie ; 
Si ai feri Maudoire que la teste an ai prise . 
François crient Monjoie trestot à une huie . 
Li amiraus s ' an fut à povre compenie , 
Et sa gant d ' autre part tot lou palai guerpisent . 
Et François les anchaucent es espées forbies , 
A l ' isir dou palais grant donmaige lor firent ; 
Plus de . C . Sarazins les testes i perdirent : 
N ' i avoit cos ne fut ou rois ou dux ou princes , 
A honte gisent morz sus ou palais antive . 
Tote soule remest la bale Maugalie ; 
Où ques Richiers la vit , dit li por cortoisie : 
« Dame , ce dit Richiers , vos n ' i remendroiz mie . » 
Il la prist por lou poin , ansanble ou li l ' anguie , 
Et vienent aus chevaus de desouz les olives , 
Que Sarazins tenoient ileques à delivre , 
Qui les cudoient vandre l ' amiraul de Persie . 
Chacuns ai pris le suen des chevaliers nobiles , 
Sus montent es destriez , n ' i demorerent mie ; 
Sus tot le plux inel monterent Maugalie . 
Por force s ' an tornerent et isent de la vile ; 
Dusque à l ' aigue dou Rin ne cessent ne ne finent , 
Et passerent lou pont , de l ' autre par se tidrent , 
Puis depiecent lou pont et les planches an lievet , 
Si les laisent floter por desus la marine . 
Droitemant vers Beaufort ont lor voie acolie ; 
Or les condue Dex , li fiz Saingte Mairie ! 
OR s ' an vont nos François tot lou ferré chemin , 
S ' anportent Maugalie au gant cors eschevi . 
Atant vint l ' amiraus à tot . M . Sarazins , 
Et seuvoit nos François li cuvers de put lin . 
Atant e vos . I . roi , Corpion de Vaugris ; 
Il vint à l ' amiraul , si l ' ai à raison mis : 
« Amiraus de Persie , mout por estes honiz : 
« Or s ' an vont li François joiant et esbaudiz , 
« Si anportent ta file , Maugalie au fier vis . 
« Car me faites lou don , aparesres jantiz , 
« Puis ocirai François , à mon espée forbi . » 
Et respont l ' amiraus : « Mout por avez bien dit ; 
« Je vos an faz le don , mas que Fransois soint pris . » 
Et il li respondi : « Sire , vostre merci . » 
Lors broiche le chevaul desperons marsis , 
Et trespase les terres , les vauz et les larriz . 
Au monter d ' une angarde nos François consuï , 
Hautemant lor escrie : « N ' an irez mie ansi ; 
« Çai lairez vos la file à l ' amiraul Persis , 
« Que vos avez enblée , ne la porez garir . 
« Nos ne lou metrons mie an la chartre gesir , 
« Ainz vos ferons toz pandre et detraire à rroncins . » 
Quant Richiers l' ' antandi , ne le prise . I . matin ; 
Il li ai trestourné le destrié Arabi , 
Vet ferir le paien desoz son escu bis , 
Desoz la bocle à or li ai frait et maumis , 
Et le haubert dou dos derot et dessartis . 
Ou cors li mist le fer de son espié bruni ; 
Tant com hante li dure , l ' abat mort estordi . 
Puis a pris le chevaul por les renes d ' or fiz , 
Venuz est à son pere , si l ' ai à raison mis : 
« Prenez cel bon chevaul , sire peres , fait il ; 
« Il est miaudres dou vostre , je le sa bien de fi . 
« Vos revenez de Rome , si estes penanaz ; 
« Cist vos aurai mestier sor mon maitre , à Paris , 
« En la cort Cloovis , le roi de Sain Denis . 
- Richiers , dit Joceranz , de Deu . Vc . merci . » 
Lors est montez ou frois et laise l ' eslantiz . 
OR s ' an vont noz François tot le couté dou tertre . 
Maugalie regarde , la courtoise , la bale , 
Et voit venir paiens , la pute jant averse . 
Où que voit Floovant , belement l ' an apale : 
« Consoiliez moi , biau sire , por Deu , le roi celestre ; 
« Je voi venir paiens plus de . XXm . as elmes . 
« Lont sumes de Baufort , si sumes an lor terres ; 
« Mout pres nos vont suvant , la pute gant averse . 
« Bien sai que san bataile auler ne povons gaires ; 
« Se mes peres me tient , il me todra la teste : 
« Je ne sarai foïr , lase ! que porai fare ? 
« Or me sui porpansée d ' une avanture belle ; 
« Ja ai ici un dras en ma mange senestre , 
« Trestoz taliez à laz , à Richier durent estre , 
« Je les vetirai jai , frans chevaliers onestes , 
« Et puis si monterai à droit en ceste sale . » 
Et respont Floovanz : « Pansez an , damoisele , 
« Si vos metrons à nom Forquere de Tudale . » 
A pié est desçandue la cortoise , la bale ; 
Richiers ai recéue antre ses braz la bale . 
Puis vesti autres dras por desus sa gonnale ; 
Si comme chevalier s ' atorne la pucele . 
MAUGALIE la bale est à pié desçandue . 
Onques tresto lou jor ne montai an sanbue , 
Ainçois ai pris une erbe , si an oint sa figure , 
Son cors et son visage torne en autre faiture ; 
Moure resanblai bien , tant fut noire et oscure . 
Puis a vestu les dras qui li sont à mesure . 
Ou destrié est montée , qui tot vai l ' anblaüre ; 
Moult bien resanblai home à la grant forchaüre . 
LA pucelle iert mult prouz et si fut mout vailant . 
Blainche chemise et braies a vestu metenant , 
Qui furent à Richier , lou ardi combatant , 
Et par desures vet une cote avenant , 
Et puis après . I . porpre qui moult estoit saanz , 
Puis montai en la sale dou destrié auferan , 
Et ai pris une lance et . I . escu pesant . 
Pardevant nos François s ' en vai esperonant ; 
Li esperons es piez li furent bien saanz . 
Et Floovans li dit : « Forqueres , or avant ! 
« Por coi n ' avez vos pris nul autre garnemaz , 
« Haubert et hiaume bon , et bon espié trenchant ? 
- Sire , dit la pucelle , je ne an quier néant ; 
« Mes autres armes c ' ai ne sont mie si granz : 
« Mestier m ' auront ancores à Biaufort çai devant , 
« Lai où la file est au riche roi Floran . 
« Des contraïres , sire , me dot je mout formant : 
« . I . sanbadi matin m ' an dit ele jai tant 
« Au Nof Chatel où je iere , vos ouroiles oiiant , 
« Je ne vosise mie por nule riens vivant . 
« Mult durement m ' an pois , car ole ai le cors gant 
« Et si ai vars les iauz et la boiche riant . 
« Se vos li faites , sire , moi n ' an pese néant , 
« . II . foiz ou . III . ou . IIII , puis lasiez atant . 
« Et je an irai bien lou marchié porchaçant . 
- Si m ' aït Dex , bau sire , dit li ques Joceranz , 
« Ceste gantil pucelle est plene de grant sans . 
« No sarai quenéue par nul home vivant ; 
« Gardonmes la très bien , que toz jorz soit devant : 
« Ne la laisons ariés por paiens mescréanz , 
« Ainz i morons trestut que la raient paiens . » 
Richiers l ' en ai guiée , si se mot tot avant , 
Le chevaul esperone , por la rene lou prant . 
Vont s ' en nostre François , Jesu lor soit aidanz ! 
Toz jorz les sut après li amiraus Persanz . 
OR s ' an vont nos François à Baufort lor chemin . 
Et l ' amiraus les suit à tot . M . Sarazins . 
Estes vos . I . paien qui ot non Estorgi , 
. I . riche amirauble , qui Babiloine tint , 
Et vint à l ' amiraul , si l ' ai à raison mis : 
« Sire rois de Persie , com estes escharniz 
« Des François qui anmainent vostre file au cler vis . 
« Car m ' an fai or le don , anpereres gantis , 
« Puis ocirai François à mon espié bruni , 
« Si panrai Maugalie , si vos vient à plaisir . » 
Et respont l ' amiraus : « Par mon chief , je l ' outri ; 
« Je vos an faiz le don , voiant toz mes amis , 
« Si en ferez vos noces en Monmartre à Paris . 
« Li réaumes iert vostre , quant vos l ' auroiz conquis . » 
Et respondi li gloz : « Sire , vostre merci . » 
Lors broiche le chevaul des esperons marsiz , 
Et trespase les puis , les plainz et les lariz , 
Et tote la contrée , les vaus , les fonteniz . 
Au monter d ' une angarde nos François consuï ; 
Fieremant lor escrie : « N ' en irez mie ansit , 
« Fiz à putain , cuvers , tut estes morz et pris . 
« Çai lairez vos la file à l ' amiraur Persis ; 
« Vos revanrez à Basme les jugemans oïr 
« A l ' amiraul de Perse , qui vos ferai morir 
« Et detraire à chevaus et les manbres tolir , 
« Puis vos ferai toz pandre ardoir et anfoïr ; 
« De la poudre ferai doner as Sarazins : 
« En bataile chanpaul en saront plus ardiz . » 
Quant Guinemanz l ' antant , si n ' i prist onques fin ; 
Il li ai trestorné lou destrié Arrabi , 
ferir le paien sor son escu bruni , 
Desoz la bocle d ' or li ai frait et maumis , 
Le aubert de son dos derot et dessarti ; 
Ou cors li mit lou fer de son espié bruni , 
Contre terre l ' abat dou chevaul arabi . 
Il l ' ai navré à mort , mais ne l ' ai pas ocit , 
Et ai pris le chevaul par la rene d ' or fin ; 
Après ses conpaignons s ' en torne lor chemi . 
Atant e vos poignant l ' amiraul de Persis , 
Trestot devant les autres plus que arz ne trasit ; 
Après lui vient grant rote des felons Sarazins . 
Li paiens se dreçai qui gisoit ou chemin , 
Et esgarde sor destre , voit l ' amiraul venir ; 
A haute voiz escrie : « E ! amiraus gantiz , 
« De vostre bale file n ' i est pas ce vos di , 
« Arreres l ' ont laisie li François ou païs ; 
« Ovec aus n ' es elle pas , ce saichiez vos de fi , 
« Ne mas que soulemant . I . chevalier i vis : 
« Cil ne se muet néant , mas une lance tint . 
« Se vos aulez avant , tut estes morz et pris . 
« Lai devant , an ce bois , ont . I . esgait bati 
« Li rois Flores d ' Ausai et quamqu ' il i a mis ; 
« Plus de . L . mile de chevaliers i vis . » 
Or respont l ' amiraus : « Onques mès tel n ' oiis . » 
Après ai dit . I . mot por gas au Sara : 
« Tu as ja tant senié , tot as tble le vis ; 
« A . I . home que voiz t ' en resanble bien . M . . 
« A ma file la bale es tu ores faili ? 
« Tu l ' as chier conparée ; por fou t ' en ahatiz , 
« Toi et les autres rois qui ores sont ocis . 
« Ne lairai nes enchauce por riens que m ' aies dit , 
« De ci à icele ore que soien mor et pris . » 
Il broichent le chevaul des esperons marsis , 
Et vet devant les autres . I . arpan et demi . 
Au monter d ' une angarde a noz François chosis , 
Et ot an sa compaigne . XXm . Sarazins . 
Mas l ' amiraus se aste , qui près les ai suïs ; 
Après lui vont sa gant que il avoit guerpi . 
Quant Floovans le voit venir si arami , 
Il ai dit à sa gant : « Frans chevalier hardiz , 
« Véez ces qui si venent , bien sont . M . , ce vos di ; 
« Nos n ' an poons auler que joste n ' i ait pris . 
« Or lor trestornons tut nos bons chevaus de pris ; 
« Chacuns fiere le suen de son espié bruni . » 
Quant li conte l ' entendent , à Floovant ont dit 
Il n ' iront plus avant dusqu ' aient Sarazins 
Feruz sus les verz elmes , que il ont si bruniz . 
Lors broichent les chevaus des esperons marsis ; 
Chacuns de nos François vai . I . paien ferir , 
Desoz les bocles d ' or font les escuz porcier , 
Morz les ont abatuz à la terre souvis . 
Et Floovanz jotai à l ' amiraul Persis , 
L ' escu li ai percié et l ' aubert desconfit , 
Por delez lou cousté li ai son espié mis ; 
Déaubles l ' ont gari que en char ne l ' ai pris . 
Tote plene sa lance à terre l ' abati , 
Puis ai pris le chevaul por les resnes d ' or fim ; 
Por l ' estrié i montai , si ai le suen guerpi , 
Puis s ' en tornent arieres noz Frans par . I . lariz , 
S ' amoinent les chevaus que il orent conquis . 
« Barons , dit Floovans , gant eschec avons pris ; 
« Se poïens ansanble à Baufort venir vis , 
« Ja ne s ' en vanteroient Persant ne Sarazin , 
« Que por lor bons chevaus laisonz i les noz retiz . » 
Vers la forès acoilent tot lor plenier chemi , 
Et l ' amiraus remés coroçous et marriz , 
S ' atant ses conpaignons qui vienent après lui , 
Et li ont amené . I . bon chevaul de pris : 
Lors broiche son chevaul des esperons marsiz , 
A haute voiz escrie : « Chevauchiez , Sarazins . » 
Don font soner ces grailes et ces tabous bondir . 
Après François chevauchent cele gant de puet lin , 
Et l ' amiraus en jure Maon et Apolin : 
« Ja ne lairai François ses aurai morz et pris , 
« Ou seront desconfiz et detraiz à ronçins , 
« Se je ne rai ma file , Maugalie au fier vis , 
« Et les François ocis et an ma prison mis . » 
LI amiraus an jure Mahon et Tavergan 
Que ne lairai François en ces secle viant 
De ci que les aurai morz et voicuz en chanp ; 
Ne les guerrai chatiaus ne cité , tant soit granz . 
Mas , se Dex plait dou ciel , je cuit que il en ment : 
Ancor ancui aurai gant secours Floovanz . 
Eschargaitier estoit li riches rois Florant ; 
O lui ot . XV . mile de chevaliers vailanz , 
Enboichiez les avoit en . I . petit pendant 
Qui tot ere plains de brenches et espès durement . 
Il regardent avaul parmi . I . desrubant , 
Voient venir la rote des Tuers et des Persans , 
. XIIII . chevaliers ou premier chié devant , 
Richier et la pucelle qui venoient devant , 
Et tut li . XII . contes , et li prouz Floovant , 
Qui Monjoie venoient fierement escriant . 
. I . hons estoit montez sor . I . chaine mout grant , 
Qui fors estoit dou bois où ert li rois Floranz . 
Flores l ' i fit monter por espier paiens , 
Se venir les voit de nule par corant , 
Qu ' à Floram lou venit noncier delivremant . 
Quant il vit nos François venir delivremant , 
Persans et Sarazins qui après vont broichant , 
De l ' arbre est desçanduz tot et inelement , 
Venuz est à l ' agait , quanqu ' il pout acorant . 
A haute voiz escrie : « Biau sire rois Floranz , 
« Adobez vos mou tot , et vos et vostre gant : 
« Je voi ici venir Sarazins et Persanz . 
« . XIIII . chevalier vienent devant broichant , 
« Sarazins les anchaucent , formant vienent broichant , 
« Et escrient Monjoie , l ' anseigne Floovant , 
« Le soudoier de France que perdites l ' autre an . 
- E Dex ! bau sire , aïe ! ce dit li rois Floranz , 
« Ancor aurons nos hui . I . eschec bel et gant ; 
« Rois Cloovis de France n ' ot onques si vailant . 
« Adobez vos mou tot , franc chevalier vailanz ; 
« Je voi ici venir Sarazins et Persanz . 
« Tote l ' une moitié de nostre bone gant 
« S ' en voit tot cest lariz avaul esperonant , 
« Si que n ' en saichent jai Sarazins et Persanz 
« Deci que desor auz soïmen nos feranz , 
« Si les acoilons bien à nos espiez troinchanz . 
« Oï l ' ai sovant dire , dois l ' acienous tant , 
« Que gant qui sont sorprise ne vailent mie . I . gam . 
« Varsauz , moult les ferez as espées trainchanz , 
« Si que au bien ferir les façons recréanz » 
Et cil li respondirent : « Sire , à vostre commam . » 
Trestote la mitié de cele gent vailant 
S ' an vont tot ce lariz formant esperonant , 
Li autre si remaindrent enz ou bois verdéant . 
Deci à lor esgai est venuz Floovanz , 
Après aus si enbatent la gant à l ' amiram ; 
Onques n ' en sorent mot Arabi ne Persamz . 
Quant Florent voit Richier et le prouz Floovant , 
Bien les ai quenéuz li rois de metenant , 
Et Floovanz bien lui tantot de meintenant . 
Quant Floovanz le voit , ariés vai reculant , 
Merci li ai crié por Deu omnipotant : 
« Tu fiz sont andu mor , n ' en celerai néant ; 
« Je ann oocis l ' un à m ' espée trenchant , 
« Et Richiers ocist l ' autre , qui tant par est vailanz . 
« Por amours Damedeu , fai moi pordonement , 
« Ou ce son non , bau sire , ne me baisiez néant . 
- Bau sire Dex , aïe ! ce dit li rois Floram , 
« Ja estoient il pire que sont chiens puanz ; 
« Je le te pordoins bien , frans chevalier vailanz . » 
Lors outent les vantailes des auberz , 
Et si s ' entrebaisierent , à grant joie plorant : 
Mar acointerent onques Persan l ' acordement . 
Lor trestournerent tut contravaul . I . pendant , 
Si corentenvers Sarazins et Persanz . 
Se ores ne se voinge Richiers et Floovanz 
Des Sarazins felons qui les ont grivez tant , 
Morz et pris saront tut , n ' aront de mort garant ; 
Car tant i vint illuc de la gant mescréant 
Plus de . C . mile sont à bons chevaus coranz , 
Que tote en vai la terre et li bois fremiant . 
Et noz François s ' an vont vers aus esperonant , 
Granz cous se vont doner des espées trainchanz , 
Lors espiez forz lor vont enz es cors enbatant 
Que totes les boueles lor vont espandant ; 
Morent cil Sarazins à miliers et à çanz . 
L ' ardour dou chaut les vai forment esfobliant , 
A la grande poudrere que il vont demenant . 
Et Frans les acollirent , qui les fierent sovent . 
Quant li amiraus voit nos François si feranz , 
Et il vit le secours qui venuz est si granz , 
Adonc se tint il bien , l ' amiraus , por enfant , 
Quant vit isi morir Sarazins et Persanz , 
Et par . I . soul petit que il de douel ne fent . 
Il ai fait metenant mander son rereban , 
Plus de . XIIII . mile as fors espiez trenchant , 
Et se Damedex n ' est à nos François aidanz , 
A l ' amiraur arieres saront an lor commant . 
MOUT fut granz la bataile et mervoilouse et pesme ; 
François i fierent bien , que point ne s ' i areste , 
tranchent lor cors et poinz et braiz et testes ; 
Morent cil Sarazins et trabuchent des seles . 
Onc ne véites mais de Sarazins tel perde ; 
La terre vermoilit dou sanc et des celvales . 
Estraïe remest Maugalie la bale , 
Et felons Sarazins l ' ont prise par la rene . 
Et dit li uns à l ' autre : « Ici est de la geste . » 
Et respont Maugalie : « Je ne suis , por ma teste , 
« Ançois furent trestut de Perse mi ansestre . 
« Juglaours suis mou bons , si vois avoir conquerre . 
« Je ai lon tans servi . I . chevalier honeste 
« Qui me donai l ' autrier . I . paile de Bisterne . 
« Tant sai d ' anchantement n ' en ai soz ciel mon maitre : 
« Je feroie bien ci sordre une fontenale 
« Et de grifons volanz plus de mil à un terme , 
« Et chacuns si tendroit . I . sarpant por la teste 
« Mout lait et mout idous , trainant jusquez à terre , 
« Si vos todroient bien les auberz et les elmes , 
« Et mengeroient bien vos destrié de Castale . » 
Dient li Sarazins : « Ici gius seroit pesmes . 
« Vai don joer , font il , à l ' amiraur de Pers , 
« Qui te donrai asez viles , chaitaus et terres . » 
Et respont Maugalie : « Ce ne pout or pas estre . 
« Poignez avant , fait ele , esploitiez de la guere ! 
« Véez ici François qui si fort vos apressent . » 
Quant li paiens , de mentenant la laisent ; 
Tote soule , estraïe , guerpisent la pucelle . 
Et nos François se fierent es putes ganz averse ; 
Donc commançai l ' estour et mervoilous et pesmes . 
Et tant e vos Richiers , le chevalier oneste , 
Et ai brandi la ante ou l ' anseigne vantale . 
Vai ferir en l ' estour . I . aumancour d ' Averse ; 
L ' escu li a percié et l ' aubert li desserre , 
Ou cors li mit l ' ensoigne et la hante novelle , 
Tote plene sa lance l ' abat mort de la sale . 
Après lor ai ocit lou sire de Palerne ; 
. IIII . rois lor jete morz à terre . 
François les ont menez pormi . I . vaul averse . 
Dolanz fut Galïens , li amiraus de Perse , 
Quant voit morir sa gant et trabuchier à terre ; 
A haute voiz escrie : « Frans Sarazins , que faites , 
« Se François s ' an vont si qu ' i n ' i perdent les testes ? 
Quant Sarrazins l ' antandent , si broichent et desserre 
Iriemant , et tot à noz François se moilent . 
Quant Frans voient venir les paiens si à presse , 
Granz cous lor vont doner es hiaumes de Bisterne ; 
Ne remendrai l ' estour , ainz i aurai grant perde . 
Sarazins les reculent . I . grant arpan de terre . 
Richiers vit Maugalie , si la prist por la rene , 
Puis li dit en riant : « Chevauchiez , damoisele ; 
« Ne vos i lairons mie , ainz i perdons les testes . 
- Richiers , mentes merci » , ce li dit la pucelle . 
Lors chevauchent ensanble à force , à prouoce , 
Tant qu ' i vindrent aus Frans qui paiens detraversent . 
Lors lait Richiers la dame , si se fiert en la presse 
Des paiens orgoulous , la pute gant averse . 
MOUT fut grant la bataile et le chaple pesant . 
Atant e vos poignant l ' amiraur des Persanz , 
Et ai brandi la hante de son espié brunant . 
Veut ferir en l ' escu le conte Guinemant , 
L ' escu li ai percié et l ' auber gazerant , 
De joste le cousté li mit le fer trenchant , 
Tote plene sa lance le vet just trabuchant , 
Puis ai tandu sa main , por le nasel le prant . 
Il éut jai conquis prison à son talant , 
Quant l ' amiraus conquirent . IIIIm . Persanz ; 
Et brochent les chevaus , vont ferir Floovant 
Que il l ' ont abatu de son chevaul corant . 
Son chevaul li ont mort à lor espiez tranchanz 
Qu ' à la terre chaï li marchis Floovam , 
Et Sarazins l ' enchaucent et dariés et devant ; 
Granz cous li ont donez li cuvers soduanz . 
Floovanz se desfant à lo de combatant ; 
. VII . an i ai ocis à son cor desfandant . 
Il tint l ' espée droite dont d ' aciers est li branz ; 
Qui il consuit à culp , il n ' ai de nort garanz . 
Atant e vos Richiers , le ardi combatant , 
Et Joceranz son pere , le conte Guineman , 
Et Anmaris de Chartre , et son frere Moran , 
Angelier de Loon , et Richar le Norman , 
Et Foquere de Troies , Bauduin li Flaman , 
Et le du de Borgoine , cui grant onour apant , 
Escorfan de Bretene , et Antiaume lo Fran , 
Et li ques de Borgoine , qui prouz est et vailanz , 
Et ont en lor compaigne lou riche roi Floram . 
Por lou mien esciant , ja fut pris Floovanz , 
Quant tut i sont coruz li chevalier vailanz : 
La presse ont derumpue tot entor Floovant ; 
N ' i ai cel n ' ait ocis Arabi ou Persam . 
Floovant remonterent sor . I . destrié corant ; 
Quant il fut à chevaul , si reauçai lou branc , 
Granz cous an vai doner à la gent mescréant . 
Li premiers que il fiert si n ' ai de mort garant 
Que la teste n ' an face voler enmi le cham . 
Devan lui ancontrai le roi de Bonivam , 
Qui li ot son chevaul ocis de metenant ; 
Quant Floovanz le voit , sou vai recuen isant , 
Grant coup li vai doner sor son escu devant 
Que lés la bocle à or li peçoie et li fent , 
Le haubert de son dos li deront et desmant 
Que deci ou braier le vai tot porfandant , 
Mort le trabuche à terre dou destrié auferrant . 
« Outre ! fiz à putain , mauvais matins puant ! 
« Mon chevaul m ' as ocit por ton outraige graint . » 
Puis se refier es Turs , que il ne ment néant ; 
Granz cous lor vai doner de l ' espée tranchant , 
Enz la plus grande presse se vai ademantant . 
Et quant paiens le voient , si le vont redotant ; 
Tot antor li font place cele gent mescréanz . 
Et François i ferirent mentes communemant ; 
Se paiens ne s ' en fuent , tut moront à torment . 
Quant voit morir ses homes li amiraus Persanz , 
A çois qui ancor sunt trestot vis en estant 
A haute voiz escrie : « Baron , fué vos am . » 
Quant paiens l ' antandirent , n ' i ot arestemant ; 
As Frans tornent les dos , si s ' an tornent fuant . 
Et François les anchaucent et tuit li Aulemanz , 
Et pres aus sonent grailes et busennes formant . 
Ferant les ont menez contravaul . I . pandant ; 
Bien les ont anchauciez . IIII . liuées granz . 
Ja itant n ' aulesez n ' arieres ne avant 
Que vos ne trovesis Sarazins morz jesanz , 
Et tantes sales voides de destrié auferanz , 
L ' un mor jesir sor l ' autre et envers et adens . 
De ci que à une eve les anmoinent ferant , 
Mout laide et mult idouse , et mervoile fut granz , 
Et Sarazins crier Mahom et Tavergan . 
Enz an l ' eve se fierent li Sarazins puant ; 
Ainz que il fusent outre en i ot noié tant 
Que par desuz les morz an vont li vis flotant . 
A grant poine an estort l ' amirauz des Persanz ; 
Onques n ' an remenai la moitié de sa gant . 
Enz ou chan s ' an repaire Richiers et Floovanz , 
Et Aulemanz asanble o le bon roi Floram ; 
Asez an ont menez prisons à lor talant , 
Rois et princes et dus , anmatus Aufricans . 
Des morz et des navrez an est quevers li chans ; 
Qui vosit avoir armes et bon destré corant , 
A son talant an pran , car il an i ot tant 
Ne les peut conter nus hons , tan fu saichanz . 
Droitemant vers Baufort s ' an tornent metenant . 
Quant vindrent à Baufort , don fut la joie granz ; 
Floovanz se haberge chiés Godefroi le franc ; 
Deci à Monloon n ' ot borgois si menant : 
Mout demoine grant joie quant il vit Floovam . 
La file le roi Flore venue i est corant , 
S ' est aulée baisier le cortois Floovant , 
Et Richier , et les autres de la terre des Franz . 
Et quant voit Maugalie , si l ' esgarde formant ; 
De ce li aulai bien , ne la conuit néant 
Dusqu ' elle soit destainte de la norté qu ' ot grant . 
Richiers est desçanduz dou bon chevaul corant 
Et s ' a pris Maugalie com chevalier vailanz ; 
En une chanbre à vote l ' anmene metenant . 
Lai se desaparoile Maugalie au cors gant , 
Et vint à . I . escrin , s ' en trait . I . oignemant , 
Et vis et cors et mains an oint inelemant , 
Puis si se fu baignier tot et inalemant : 
La blenchour li revint et le norté desçant ; 
Mout por fut colorée quant sa bauté reprent . 
Quant la vaurai Florete , la file au roi Floram , 
Mout en iert corocie , s ' aurai le cor dolant . 
Au matinot , à l ' aube , ainz lou solaut levant , 
Prindrent Frans Maugalie ou le cors avenant , 
Si la font batïer au mostier san Viçam , 
Et quant fut batisie , si fut la joie granz . 
Florete l ' oï dire , à pou ne per lou sen ; 
Corant i est venue à l ' ostel Floovant . 
Lai où elle le vit , ses braiz au coul li pant : 
« Car me baisiez , ban sire , frans chevaliers vailanz ; 
« Ja n ' ai il ome an terre que mes cours amoit tan . 
- Dame , dit Floovanz , c est tot por néant . 
« Vostre pere ai o lui mains chevaliers vailanz , 
« Et si est ores auques , certes , mes biens voilanz ; 
« Asez tot m ' an erroit an trestot son vivant . 
« Pouvres hons d ' autre terre , soudées conqueranz , 
« Ne doit faire tel chose dont lo éent la ganz . » 
Quant l ' antandi Florote , à pou ne pert lou sanc ; 
Elle li respondi : « Sire , à vostre talant . 
« C est por Maugalie , la file l ' amiram ; 
« Bien la devez amer , car ole ai le cors gant : 
« Il n ' ai tant bale dame deci en Ocidam . 
« Volontiers vos préise , si vos fut à talant ; 
« Quant ne vos puis avoir , le cour an ai dolant . 
- Dame , dit Floovanz , dés or poignez avant . 
« Maugalie est ma drue , o le cors avenant , 
« Ne li faudroie mie por les manbres perdanz , 
« Car ole m ' ai gari de mervoilous tormant , 
« Et je l ' esposerai por lou los de ma gant . » 
Quant l ' antandi Florote , à pou ne pert lou sanc ; 
Elle vint à son pere , se li dit an plorant : 
« Merci , bau sire peres , por Deu omnipotant ! 
« Se vos ne me donez lou marchis Floovant , 
« Je n ' aurai mais mari an trestot mon vivant . » 
A Floovant anvoie trestot de meintenant 
Que vene à lui parler , car mestier an ai grant . 
Quant lou mesaigier voit Floovant li vailanz , 
Au roi an est aulez et avec lui sa gant . 
Où que li rois lou voit , si li dit simplemant : 
« Car recevez ma file , frans chevalier vailanz , 
« Si serez roi d ' Ausai de quanqu ' il i apent ; 
« Asez conquerrons terres sor la paienne gant . » 
Et Floovanz li dit bel et cortoisemant : 
« Sire , ce ne pout estre , sachez certenemant . 
« Ci ai une pucelle , o le cors avenant , 
« Qui m ' ai mis fors de chartre et toz ces autres Frans ; 
« Lai où nos devoit pandre l ' amiraus des Persam , 
« Nos gari la pucelle de mort et de tormant . 
« Ma foi li ai plevie , voiant tote ma gant , 
« Que fanme la pandroie , se Dex lou me consant ; 
« Je ne l ' an matiroie por la teste perdant . 
« Dès or vos doi je dire mon cor et mon talant : 
« Je sui fiz Cloovis , l ' aparesre des Frans , 
« Qui me chaçai de France por son fier mautalant ; 
« Por . I . petit mesfait , qui ne fut gaires granz , 
« Que copai à mon maitre les grenons an dormant , 
« Me fit forjurier France de ci que à . VII . anz . 
« Or est venuz li termes que li grenons sont granz , 
« Si m ' an ira an France antre moi et ma jant 
« Por pandre la quarone dou reigne qui m ' apant . 
« Moult amase Florote , ne la refus noiant ; 
« Mas n ' en puis doues avoir , que la loi lou desfant . 
« Donez la , bau doz sire , à Richier lou vailant , 
« Qui fiz est à cest duc , lou ardi conbatant ; 
« Richiers vos servirai mais trestot son vivant , 
« Si vos serai por fiz dois ce pas an avant . 
« Donez li vostre file por itel covenant 
« Que ne vos facent guerre Sarazins ne Persanz 
« Que je ne vos secore à . XLm . Frans . 
- Por foi , dit li rois Flores , ce me vient à talant . 
- Sire , dit la pucelle , je le voul ausimant ; 
« Quant autre ne pout estre , à Richier me commant . 
- Venez avant , Richiers , dit li prouz Floovanz , 
« Si recivez la file au riche roi Floram , 
« Le réaume et l ' enour et quanqu ' il i apant . 
- Sire , ce dit Richiers , tot à vostre talant . » 
Illucque l ' ai plevie Richiers de metenant , 
Puis li ai fait omaige , féauté ausimant 
Ja ne lou tréirai an trestot son vivant . 
Donques mandai li rois ses homes et sa gant ; 
Féauté et omaige font Richier bonemant . 
Au croisant de la lune , que la joie fut granz , 
Esposerent lor fanmes Richiers et Floovanz , 
Puis an firent lor noces anz ou palais plus grant . 
Or ai fiz recovré li riches rois Floranz ; 
Onc plus saige de lui ne tint espée à flanc , 
Ne nus plus poisanz d ' armes , en estor fort et grant , 
For Guilaume au Cors Nés , qui tant fu combatanz 
Contre paiens felons que onc n ' amai néant . 
Puis qu ' i fut rois d ' Ausai , d ' Osteriche la grant , 
Conquit il Romenie envers paiene gant , 
Oue Sarazins tenoient adonc an son vivant . 
MOUT demoinent grant joie ou palais principel 
Maugalie la bale et Floovanz li bers . 
Et Richiers et Florote qui tant fait à loer . 
Estes vos . I . mesaige de France lou regné ; 
Il aportoit . I . brief , tot estoit las d ' esrer . 
Por les degrez de mabre est montez ou plainchier , 
Et demande et anquier de Floovant lou ber ; 
Et Richiers li cortois li vai mou tot montrer . 
Lai où voit Floovans lou prent à apeler . 
« Sire , ce dit Richiers , je voel à vos parler : 
« Quenuisez ce mesaige ? ce dit Richiers li bers . 
- Oïl , dit Floovanz , je lou quenois asez . 
« Venez avant , Guimar , moult faites à loer ; 
« Chanbellanz fus mon pere , mout te soloie amer . 
« Por moi t ' ai fait mes peres de ma terre geter ; 
« Jemais ne te faudrai por nul home mortel . 
- Sire , ce dist Guimarz , je i viens tot por el : 
« Vostre peres vos mande que vos lou secorez , 
« L ' amiraus de Persie e trestoz ses barnez , 
« Au chatel de Loon l ' on paiens ansarré . 
« Vostre mere la jante ne fine de plorer ; 
« Par moi vos mande , sire , que vos la secorez . » 
Quant l ' antant Floovanz , si an ot joie tel . 
« A Dex ! dit Floovanz , vos soiez orez , 
« Quant celui me requiert qui tant m ' ot an vité 
« Qu ' i me chaçai de France à mout petit barné . 
Richiers et lou roi Flore , qui mult font à loer , 
Floovans les an ai mentenant apelez . 
« Seignors , dit Floovanz , quel consot me donez ? 
« Mes peres si me mande et ma mere ausimant 
« L ' amiraus l ' ai essis à Loon la cité , 
« Soie li secoranz au plus tot que porez . 
- Sire , dit li rois Flores , que feriez vos el ? 
« Secorez vostre pere , ne li devez fauser , 
« Et je ferai ma gant tot metenant mander . 
- Sire , dit Floovanz , . Vc . merci de Dé . 
- Sire , dit Joceranz , . I . petit m ' antandez : 
« Pres sumes de nos terres , si volomes auler 
« Chacuns an son païs por sa gant amener ; 
« Tuit vandrons contre vos au chatel d ' Auvilers . 
- Seignour , dit Floovanz , Dex vos an saichie gré . » 
Atant ont pris congié , si s ' an sont tuit aulé ; 
Chacuns an son païs ai sa gant amené : 
Contre Floovant vienent au chatel d ' Auviler . 
Li rois Flores d ' Ausa ai ses homes mandez , 
Et furent bien . XXm . quant il sont essanblez . 
Tuit murent de Baufort quant il fut ajornez , 
Et antrent an Borgoine , por mileu sont pasez , 
Ou moitan de lor voie ont . I . chatel trové , 
Celui fut Emelon de Baviere lou ber ; 
Mas Sarazins l ' avoient trestot desarité , 
Et si l ' avoient pris lai où vint de berser . 
Très devant son chatel l ' avoient amené , 
Andous les poinz liez , les iauz dou chief bandez . 
Iluques fon paiens unes forches lever ; 
Emelon volent pandre et au vant ancrouer . 
Oez qué aventure Jesu li a doné : 
Dex seit bien , quam lui plait , ses homes delivrer . 
Atant e vos Richiers , qui gantis fut et bers , 
Qui menoit l ' avangarde à . IIIIc . armez ; 
Ja aidera paiens les forches à lever . 
Richiers quenut mout bien Sarazins et Esclers ; 
Il escrie : « Monjoie ! frans chevalier , ferez ! » 
Son chevaul fait santir ses esperons dorez , 
Plus tot qu ' il onques pout vet ferir Maulatré ; 
Cil estoit niés lou roi Galiens l ' amirer . 
Ou cors li mit l ' ensaigne de l ' espié noelé , 
Tote plene sa lance l ' ai mort escrevanté , 
Puis referi . I . autre , qu ' il ai à mort livré . 
Il ai traite l ' espée don il fut adobez , 
Si feri . I . paien sor son elme gemez 
Que tot l ' ai porfandu dusque au nous dou baudré . 
Paiens tornent an fue , et Emelon remest , 
Et François les acoilent o les branz acerez ; 
Toz les ont decopez o les branz acerez . 
De . XVm . qu ' i furent , je vos di por verté , 
N ' an eschape que . C . des glotons parjuré . 
Emelons voit Richier , si l ' an ai apelé : 
« Sire , vos m ' avez bien de cest maul pas jeté ; 
« Je vos faz ci omaige et droite féauté . » 
Quant Richiers l ' entendi , si est avant pasez ; 
Entrebaisié se sont li chevalier menbrez . 
Richiers li rant sa terre et de lonc et de lez , 
Et trestot cel eschec li ai ancor doné . 
Estes lou roi Flore et Floovan lou ber ; 
Ou chatel Hemelon pritrent la nuit hostel . 
Por matinet , à l ' aube , se sunt ancheminé ; 
Tant chevauchent qu ' i vindrent au chatel d ' Aviler . 
Lai trovai Floovanz sa gant et son barné , 
Ças qui sont avec lui de prison delivré . 
Li pires li amoine . M . chevaliers armez : 
. LX . mile furent , quant il sont ajosté . 
Tant ont erré ansanble li chevalier manbrez 
Qu ' il ont véu la tour de la bone cité ; 
Por desuis ont chosi . I . confenon livé , 
Et voient les granz saiges des paiens desfaez . 
« Seignours , dit Floovanz , quel consot me donez ? 
- Sire , ce dit Richiers , se vos lou commander , 
« G ' irai a vostre pere les noveles conter 
« Que vos lou secorez à . XXXm . armez . 
« Quant je sara léanz , asez tot lou sarez : 
« Je ferai suis la tor mon confenon lever , 
« Et vos chevauchiez , sire , quant vos lou , 
« Si aulez tot ferir des loiges et des trez . 
« Quant nos sarons léanz garniz et conraez , 
« Si irons essailir por devez la cité ; 
« Que d ' une part que d ' autre saront si escrié 
« Ne saront Sarazins qué part doient torner : 
« Il torneront en fue , ne saront où auler . 
- Richiers , dit Floovanz , vos avez dit que bers . » 
A icelle parole s ' an est Richiers tornez . 
A icelle parole s ' an est tornez Richiers , 
Et fut très bien armez sor . I . corant destrié . 
En l ' ost cestut s ' an antre , desor l ' erme anbrunchié , 
Pase trez et aucubes et ces pavoilons chiers , 
Dusque au tré l ' amiraul ne fine de broichier . 
Devant lou tref de paile ot . I . arbre foilié ; 
Sor l ' erbe qui fut verz ot . I . paile desplié ; 
Lai se siet l ' aumatrez et li rois Galiens , 
Et juent as eschas li cuverz renoiez . 
Atan e vos Richiers qui le a arainiez . 
Sor l ' ante de l ' espié s ' est li bers apuiez ; 
Sarrazenois parole , bem an fut ansoigniez , 
Et dit à l ' aumatré : « Traiez ce chevalier , 
« Si esforcez ce roi qui si est mis ariés . » 
Quant l ' entent l ' aumatrez , si an est corociez . 
« Qui estes vos , fait il , qui me contraliez ? 
« Par Mahonmot , je croi vos lou comparoiz chier . 
- Vos i mentez , cuvers , ce li ai dit Richiers , 
« Ainz vos dirai eschec à m ' espée d ' acier . 
Richiers fiert l ' aumatré amont parmi lou chief , 
La teste an fait voler avaul sor l ' eschaquier , 
Puis dit à l ' amiraul , qu ' i ne li vout noier : 
« Retenez cet eschec , amiraus Galiens ; 
« Vos en povez or bien joer sor l ' eschaquier . » 
Atant s ' an est tornez sor lou corant destrié ; 
Deci à Monloon ne fine de broichier . 
A la tor s ' en vint droit li vaillanz chevalier , 
A haute voiz escrie : « Lé moi antrer , portiers . » 
Et li portiers li dit : « Qui es tu , chevalier ? » 
Il li ai respondu : « Je ai an non Richier ; 
« Mes sires Floovanz m ' ai au roi envoié : 
« Le secors li amoine , bien sont . XXX . miliers . » 
Quand cil l ' ai antandu , sel cort desverrollier 
Le guinchot de la porte , puis i entrai Richiers . 
Se auques demorast , ja lou conparast chier , 
Que Sarazins estoient montez plus d ' un milier : 
Après Richier venoient por l ' aumatré voingier . 
Au porron , sor lou pin , est desçanduz à pié , 
Por les degrez de mabre est venuz ou plainchié , 
Et trovai Cloovis dolant et corocié : 
Por Floovant son filz ot lou cour mout irié 
Et dolant que il fut fors de France chacié , 
Car si dui autre fil li avoient boisié , 
Por mautalent avoient Damedeu renoié , 
S ' orent aulé servi l ' amiraut Galien ; 
Doné lor ai Sessoigne et l ' enor qui atien : 
Mou en est Cloovis dolanz et corrociez . 
Estes vos lou mesaige qui li fut anvoiez ; 
Richiers le saluai cortoisemant et bien : 
« Cil Damedex de gloire qui toz jorz fut et ier 
« Saut et gart Cloovis et toz çois qu ' il out chier ! 
« Floovanz , vostre fiz , m ' ai à vos envoiez ; 
« Au secours vos amoine . XXXm . chevalier . 
« Faites sor cele tor ce confenon drecier ; 
« Adonc sarai mes sires qu ' à vos suis , por mon chief . 
« Je l ' ai mout pres d ' ici , enz en . I . bois , laisié ; 
« Quant il vauront m ' enseigne , s ' iront Turs detrainchier . 
« Faites armer vos homes et toz vos chevalier , 
« S ' irons ferir paiens à nos troinchanz espiez ; 
« De l ' une part et d ' autre seront essailiz bien , 
« Sanpres seront vaincuz , ocis et detrainchiez . » 
Quant l ' antandi li rois , onques ne fut si liez . 
Quant la roïne l ' ot , si plore de pitié 
Por Floovant son fiz qu ' en France est repairiez . 
Tot ce que Richiers dit fut mout tot outroiez : 
Tut se vont adober et montent es destriez , 
En suis la tor ont mis lou confenon Richier , 
Puis isent de la vile à çanz et à miliers . 
Et Floovanz chevauche , ne se vot atargier . 
Oncques n ' an surent mot Sarazins ne paiens 
Dusque Frans les essailent et devant et dariés . 
EN l ' ost sont estormi Sarazins et Esclers . 
L ' amiraus Galiens s ' est moult tot adobez : 
Il ai vestu l ' aubert , si a l ' erme formé , 
Puis a cinte l ' espée , prist . I . escu listé ; 
Après monte ou chevaul , prist l ' espié noelé . 
Et Sarazins s ' adobent , es chevaus sont montez . 
Et François les acoilent , qui bien se sont atez . 
Illucques véisez . I . estour anduré , 
Tant Sarazis morir et braire et janbeter . 
François fierent des lances , des espiez noelez , 
Copent lor braz et testes , vorsent cordes et trez , 
Li bons rois Cloovis i feri comme bers ; 
Et lui et Floovanz se sont antrecontrez . 
Li uns ne quenuit l ' autre , granz cous se sont donez ; 
Li escuz de lor cous sont fraiz et estrouez . 
Floovanz fit son pere à la terre verser , 
Sor lui s ' est arestez li gantis bachilers ; 
Il li éust la teste fors dou bu desservré , 
Quant Richiers li escrie : « Que faiz tu , forsenez ? 
« Ja est ce Cloovis , ton pere l ' andurez . » 
Quant l ' antant Floovanz , es piez li est aulez , 
Venuz est à son pere , merci li a crié : 
« Merci , baus sire peres , por Deu de maïsté ! 
« C ' est Floovanz tes fiz qui à toi ai goté : 
« Je ne vos quenus mie , ce saichiez de verté . 
- Baus fiz , ce dit li peres , tot vos soit pordonez ; 
« Benooite soit l ' ore que futes angandrez ! » 
Entrebaisiez se sont , si plorent de pitié , 
Puis relacent les elmes que il orent ostez . 
Es chevaus remonterent , quant ont les chief armez , 
Et acollent paiens o les branz acerez . 
Quant Frans et Aulemans furent entrejotez , 
Onques n ' i ot estor soutenu des Esclers , 
Car Sarazins ne porent sofrir ne andurer . 
DOLANZ fut Galiens quant voit morir sa gent ; 
Il broiche le chevaul des esperons d ' argant , 
Vai ferir Guinemant mout aïriemant , 
L ' escu li ai porcié et l ' auber li desmant , 
Ou cors li mist lou fer de son espié trainchant , 
Tant com ante li dure l ' abati mort sanglant . 
Quant Floovanz le voit , à pou ne per lou san ; 
Por mautalent vers lui ai broichié l ' auferran , 
Vai ferir l ' amiraut mout aïriement ; 
Tel cop li ai doné de son espié trenchant 
Que garant ne li fut Mahon et Tavergam 
Que la teste n ' en face voler anmi lou chan . 
La bataile est voincue , paiens s ' en vont fuant , 
Et François les enchaucent , Baviers et Aulemanz . 
De ci que à une eve les anmoinent batant ; 
Ainçois qu ' i fusent outre , en i ot noié tant 
Que nus n ' en saut lou nombre de cest segle vivant . 
Les . II . fiz Cloovis , cu Damedex crevant , 
Li uns si i fut morz , l ' autres s ' en vai fuant 
To droitemant à Bame , au rainé Galiam ; 
Lai l ' elurent à ro Sarazins et Persanz . 
Cil ot en nom Geté , que Damedex crevant , 
Car puis muit il en France tel dol et maul si grant . 
Floovanz s ' an retorne et Richiers li vailanz ; 
Onques Dex ne fit ome en cest sigle vivant 
Qui vos séut à dire com li gaiens fut granz 
De murs , de paulefroiz et de chevaus coranz , 
De dras , de pavoilons , de trex et de besanz , 
D ' or fin et de prisons , qui sont riche et menanz : 
Tu cil qui iluc vindrent gaainerent itant 
Que , tant com il vequirent , furent riche et menant . 
MOUT fut granz li eschac que Frans ont conquesté . 
Floovanz s ' en repaire à Loon la cité ; 
Sa mere vai ancontre , estroit l ' ai escolé , 
Doucement lou baisai , puis après lou barné . 
Moult demoinent grant joie , ja plus grant ne vauroiz . 
Floovanz fait s ' amie Maugalie mander , 
Et li rois Cloovis et trestoz li barnez 
Au moustier Saint Remi les ont faiz coroner . 
Li rois Flores d ' Ausai si s ' an vout retorner 
Entre lui et Richier et son autre barné . 
Chacuns en son païs ai pris à retorner , 
Et Floovanz fut rois de France lou regné . 
Asez avoit apris gran maus an anduré . 
Jemais avant de plus n ' an orrez parler 
Si ne vos veut mançonge ou novales conter . 
Dex vos garise toz qui m ' avez escouté , 
Et moi avec n ' oblit , qui la vos ait chanté . 
