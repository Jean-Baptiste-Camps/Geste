Sa gent cheuauchent plain en sunt li chemin 
Apres le roi viurent por lui servir 
Charles Martel atendi ses barons 
De sore sãine ot tres et pauillons 
L erbe i est fresche et clers i est li ions 
Normant le sivent si uienent bourguignons 
Li rois i est a xxm compaingnons 
N ose assambler tant i a de felons 
S l en deprie qui moult estoit prodons 
Or le lairons isi dou roi karlon 
Qant lius en iert bien i retornerons 
D un riche prince erant uos chanterons 
C est de herui qui s en ua uers soissons 
Passe les puis les tertres et les mons 
Auec lui ot xm compaingnons 
Si home furent hardi comme lion 
Ja por paiens fors de champ ne fuiront 
Ains dient bien que il se combatront 
Se il les trueuen ia nes isi laisseront 
O les espees tos les detrancheront 
Et dist Heruix dex nos en oit baron 
À IIII liues de la cit de soisons 
S est arestes li os au bon baron 
La ueissies tantes et pauillons 
Banieres droites et vermaus confanons 
Et li seriant se logent enuiron 
De sa uiande lor uint a grant foison 
Li dus heruis apella ses barons 
Set en plorant les a mis a raison 
Et de bon cuer si comme gentilz hon 
li peres ne regardoit le fil 
eissies de lances croisseis 
fir fuissent paiens et sarrasins 
perons estes uenu godin 
estoit de toz les sarrasins 
a bataille en ot plus de III mil 
fu armes sor I destrier de pris 
et isnel et saillant et hardi 
escus a asur esbaudis 
l escu ot escrit I mastin 
grantt merueille fu li uassaus hardis 
s de lui uaut de chevaliers x 
ne place se il les consiuist 
olente de trestoz en feist 
ens sa route li loherans se mist 
t et detranche esboele et ocist 
st ales cui a aconsiuit 
ant heruil nos a gerart ocis 
Beranger et hugon et hanri 
ant forcon denantes le chief prist 
uant en poise au loherant herui 
Quant deuant lui voit ses homes morir 
sainte Marie ce dist li dus hervis 
ne dame mere deu genitrix 
proies ore hui cest ior vostre fil 
destruire puisse ces sarrasins 
notrẽ loi abaissent tot ensi 
deu ne prisent vaillant i angeuin 
chevaliers ocist par deuant mi 
moult le prisent li grant et li petit 
Et ie ne los de niant enuair 
Plus en a mort i a de XLVI 
D or en auant ne le puis plus soffrir 
Ou uuelle ou non le m estuet enuair 
Je me commant au roi de paradis 
Qui de la uirge en beliant nasqui 
Si uoiremant com il de uirge issi 
Me deffande il de mort et de peril 
Le destrier broche dou ranc le fait issir 
Brandist la hante de l acier poiteuin 
Par mi les rens ala ferir godin 
Ou ies ales tu as chies de mastin 
Qui deuant moi a mes homes ocis 
Dont ai le cuer et dolant et marri 
Jois grans n iert de mon cuer partis 
Tant que ie t aie detranchie et ocis 
Car miex uaut dex que mahons n apolins 
Godins l antant a poi n esrage uis 
Ce que li dus a dit prise petit 
Et si seit bien que li dus est hardis 
Et quil ne prise ne ses fais ne ses dis 
Le destrier broche des esperons d or fin 
Encontre lui ala li dus hervix 
Godins failli mais li dus le feri 
Si com diu plot et le saint esperit 
Tranche l aubert et le cuir et le pis 
Li fers fu chaus ne pot l acier tenir 
Par mi l eschine li fist l espie saillir 
Que d autre part en ot aune et demi 
Mort le trebuche dou destrier arrabi 
Puis trait l espee si en a le chief pris 
Por la merueille dou gloton de put lin 
Si la bailla guillaume et iosselin 
Gardes la bien si chier com aues mi 
Sarrasins voient lor sires est ocis 
En fuie tornent dex les puist maleir 
Heruix enchauche qui sor le destrier sist 
Et tint l espee dont li brans fu forbis 
Coiffe ne haumes ne puet ses cos tenir 
Tant en abat et detranche et oist 
Sanglante en est li erbe et li larris 
Del sanc vermeil qui des sarrasins ist 
Ensanglentes en est li dus heruix 
Li brans fu tains la hodure d or fin 
Et li cheuaux et la crope et le pis 
heruix chassa une liue acomplis 
Puis s an retorne a soissons s an reuint 
A grant merueille i ont sa gent conquis 
Cil de soissons en sont si enrichi 
Et li dus broche tot droit a l iaue uint 
Por soi lauer et son cheual ausi 
Deuant lui garde si a ou gues choisi 
Vne crois noire qui contremont e uint 
Tot ausimant com s on l an atraisist 
Jete li orent paiens et sarrasins 
Dex dist li dus qui le monde feis 
Ce sunt miracles que ie puis ci veir 
Icelle crois dont vient elle ici 
L iaue est parfonde onques hons fons n i uit 
Se ie li lais dont serai ie honis 
Le destrier broche dedans l iaue s est mis 
Moult grant miracle fist damedex iqui 
Que li destriers desor quoi li dus sist 
N i moilla onques ne pie ne col ne pis 
Si la leua tot droit en mi son pis 
Si l an porta laiens dedens la cit 
Encor i est onques puis n an parti 
Tres bien le seuent et uiellart et meschin 
Veillier i uont encor li pelerin 
Cil qui bataille uuelent faire et furnir 
Or le lairons ci endroit de herui 
Vont s ant fuiant paiens et sarrasins 
Qui en eschape si se tient a gari 
De ci a troies ne prisent onques fin 
La nouelle ont contee a lor amis 
De lor linage de lor germains cosins 
Que li diaubles lor a mors et ocis 
Mort le nos a et le chief en a pris 
Dient paiens male nouelle a ci 
karles Martel fait ses grailes soner 
Et la nouele lor a l en bien conte 
Cil de soissons sont tuit desbarete 
Heruix li dus los a toz decopes 
Grant en ont s an ont deu mercie 
Il fait sa gent fer uestir et armer 
Et ses batailles rangier et deuiser 
La ueissies maint penon vanteler 
Tante baniere sus hauchier et leuer 
Tant cheualier fer uestir et armer 
Tuit sont rangie n i a que d assambler 
Amauris point li gantis et li ber 
Et sarrasins firent autreteil 
La ueissies les routes assambler 
Et amauris lait le cheual aler 
Fiert i paien que ie ne sai nomer 
L escu li fait sor boucle troer 
El cors li fait le roit espie passer 
Le cuer li tranche ne pot mie durer 
Del bon destrier le fait jus craventer 
Neuers escrie pour sa gent conforter 
Feres signor n aies soing d arester 
Iceste gent ne deuons pas amer 
Car il nos uuelent en fin desheriter 
La ueissies I estor principel 
Trois iors dura li estors sans finer 
De nostre gent nos abatent asses 
Tant en i a que nus nes puet esmer 
Ez uos bruiant qui dex puist mal doner 
Sa grans bataille fait bien a redouter 
As ars turcois font nostre gent berser 
Grans fu la noise li estors signoris 
La dolors grans et efforcies li cris 
D une lue les puet on bien oir 
Qui la descent bien puet estre esbahis 
Le remonter feroit il a enuis 
Tant en i a de naures et d ocis 
Ez uos aliaume le signor de pontis 
O lui IIIc de chevaliers hardis 
Nez de sa terre que il auoit norris 
Qant sont ensamble dont oissies les cris 
Prenes vos armes et si uos adoubes 
vous ez ci Fromon o uient toz atornes 
Girbert l oi a poi n est forsenez 
He dex dist il peres de maiste 
De traison ne se puet nus garder 
Isnelemant est de son lit leuez 
Puis prant ses armes sor flori est montez 
Par lost sarmerent seriant et bacheler 
Et non porquant Fromon s est si hastes 
Que ains quil soient issu fors de lor tres 
En a Fromon plus de c affoles 
Il et sa gent que il ot amenez 
Girbert le uoit a poi n est forsenez 
Le cheual broche des esperons dores 
I des Fromon fiert en l escu liste 
Desoz la boucle li a frait et troe 
Et le hauberc desrout et depane 
Par mi le cors li a l espie passe 
Deuant Fromon la mort acrauente 
Sa lance brise li tros en sont vole 
Puis trait l espee qui li pant au coste 
Et fiert I autre le chief li a cope 
Moult i fert bien Mauvoisin li manbres 
Li rois Gerbert si est bien esproues 
Et tuit li autre li firent comme ber 
Hernaut en a mil chevaliers menez 
Vers gironuille por la terre garder 
Que par illuec n i puissent mais entrer 
Que par lor mains nes estuece passer 
Deuant les tantes remest Gerbert li ber 
Et Mauvoisin et Girbert li manbres 
Et auuec aus maint chevalier arme 
Es gens Fromon mis et melle 
La ueist on maint ruste cop doner 
Tant hante fraindre et tant escu coper 
Tant chevalier trebuchier et verser 
Qui la chei ne se pot releuer 
Sous Gironuille fu moult grans la mellee 
Le ior i ot mainte teste copee 
Fromondin uint poingnant par mi la pree 
En sa main tint tote nue l espee 
Car il auoit sa lance tronconnee 
Fiert i gascoing sor la targe roee 
Toute li a pecoie et quassee 
L une moities est a terre volee 
Desus le haume est l espee arestee 
Trance le cercle sans nule demoree 
Et la coiffe est desmaillie et fausee 
Jusq el pis est l espee coulee 
Si le trebuche de la selle doree 
Puis a bordelle hautement escriee 
Feres baron por la virge honoree 
Ancui sera la coupe comparee 
Ou Girbert mist la teste de mon pere 
Il en morra c est verites prouee 
Girbert l oi s a la teste croslee 
Girbert l oi l orguillox Fromondin 
Qui le manace de la teste a tollir 
Celle part uint corant par grant air 
L espee tint que il le vot ferir 
I chevaliers deuant le cop sailli 
Girbert le fiert sor son haume bruni 
Le cercle d or li a cope par mi 
Jusques espaules le branc li anbati 
Mort le trebuche del destrier arabi 
Atant ez vous le bon vassal Gerin 
L espee traite s a l escu auant mis 
I bordelois vait an l escu ferir 
Nel pot la coiffe ne li cercles tenir 
En la ceruelle li fist l acier santir 
Mort le trebuche en mi le pre fori 
Fromon le uoit a poi n esrage uis 
Dist a ses homes nos sommes mal bailli 
Tornons nos ant por deu qui ne manti 
Et cil respondent tot a uostre plaisir 
Isnelemant se sunt el retor mis 
Que en la uille se cuidoient garir 
Li quens Hernaut a l encontre lor uint 
En sa compaingne maint cheualier de pris 
Qui lor escrient nan ires mie ansi 
Fromon l oi a poi n esrage vis 
Entr aus se fiert s a l escu auant mis 
Cui il ataint venus est a sa fin 
La ueissies i grant abateis 
Par mi la presse ses laisse fromondin 
Et auuec lui i escuiers gentis 
Sor les cheuax corans et arrabis 
Sunt de la presse et seure et parti 
Tant ont erre que fors as chans sont mis 
Vers I boschet commancent a fuir 
Girbert le uoit a poi n esrage uis 
Isnellemant s eslaissa apres li 
Ensamble o lui c chevaliers de pris 
Tot ce ne uaut vaillant i angeuin 
Que Fromondin ou bruellet se feri 
Li rois Girbert s an reuint toz marris 
Que vous diroie tuit furent desconfit 
Onques de toz n en eschapa I vis 
Fors Fromondin I escuier oli 
Li rois Girbert a son tref an reuint 
Ensamble lui et Hernaut et gerin 
La se desarmant li chevaier gantil 
Cil de la uile ont antendu les cris 
Ne uirent mie Fromondin reuenir 
Lors cuident bien que Fromondin soit pris 
Dedens auoit mil chevaliers de pris 
Que mis mis i ot l orguillox Fromondin 
Por le chastel vers les boriois tenir 
Il descendirent jus del chastel marbrin 
De la uille issent tot ansamble a i cri 
Au roi Girbert vinrent crier merci 
Il les recut volantiers non anuis 
Maintenant monte et il et si morri 
A Gironuille uont ludie veir 
O lur Hernaut et le vassal gerin 
Encontre uint ludie o le cler uis 
Et quant les uit s escria a haus cris 
Signor dist elle bien puissiez vous venir 
Ou est mes freres l orguillox Fromondin 
Li maus tirans li cuiuers li faillis 
Qui mes anfans a deuant moi ocis 
Et dist Hernaut dame il s an est fuis 
