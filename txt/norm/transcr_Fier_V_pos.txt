unc au test de la coefe en abatit ou pré 
et des chevoux du chief grant partie rasé 
Damedex le garda que en char ne l' a touché 
et li cuens refiert lui par vive postaé 
i esma .i. grant cop sor le heaume jemé 
Fierabras voit le cop que il l' a asiné 
Ce que il tint de l' escu a en contre geté 
que tot a descovert li flanc et li costé 
Olivier l' apercoit mout l' a bien avisié 
au retraire le fiert du branc qui est letré 
par desor la maimelle li a grant cop doné 
Li blanc auberc li a desrot et desmaellé 
Le chaval par desoz lia tout detranchié 
Li cuens li apoia que li cuer ot irié 
Tout i a sa vertu et son branc bien boté 
Delez li flanc senestre li a li branc colé 
Duc enz en mie l' eschine l' a trachie et copé 
a poi que li boel ne li sunt hors volé 
Mes i n en i ot nus maumis ne emperé 
Li sanc a grant foison li ist hors du costé 
Oez de Fierabras com fut de grant fierté 
Contremont vers li ciel a li rois regardé 
de damedex li membre et de la trinite 
et du saint esperit a li cors alumé 
Olivier apela merci li a crié 
Gentix hons de bonhiere ne m' ocire por dé 
Si m' en iroi a Karles li fort rois coroné 
et ge ti creanc bien de sor me leauté 
que ge tendroi la foi et la crestienté 
et rendroi la corone et li sine aouré 
et les dives reliques dom i a tel planté 
por coi les pri ge onques chaetif maleuré 
honte m en est venue je soi de verité 
Olivier gentis hons aiez de moi pitié 
Si ge mer sarrasin il vos iert reprové 
Ber si tu ne m' i tienz ja m' i verras versé 
Quant l' entent Olivier si de pitié ploré 
De soz l' arbre le chouche belement et soëf 
vaincue est la bataille et li champ afinez 
Olivier prist li rois qui mout estoit nafrez 
Devant lui le choucha belement et soef 
d' un peu de son bliaut li a bende les costez 
Sire dist Fierabras por dex car m' en portez 
volentiers m' i feroi baptizier et lever 
Si ge mer sarrasin il vos iert reprovez 
Certes dist Olivier je sui en grant pensez 
ja par moi n' i serez chargiez ne remuez 
Li sarrasins s' esforce pres de lui est alez 
adonques sunt asis belement lez alez 
Fierabras d' alixandre veis li conte est alez 
Doucement le pria par grant humilitez 
Gentis quens Olivier por dex car m' en portez 
Mout sui pres de ma fin je ai li cuer crevez 
voit ici .ii. destries coranz et abrivez 
va pren le baucen sor qui la est aregnie 
Si monte par l' estriu qui d' or est painturez 
peis vien par davant moi sor cest arbre rame 
Bien me porras porter es loges et an tref 
et si emporte plorance trop mi poise a moulez 
Lors aras .iiii. espees onques hons ne vit tex 
Bien ti sarra a destre ci blanchet afilez 
Tant m' aide que soie sor l' arcon traverserz 
Mes si tu m' as chargie garde n' i demorer 
voiz tu la ce bruillet a ces arbres plantez 
La laissoi hue matin .l. m. armez 
Or ait dex nos frans par la soe bontez 
Car je ne voi coment nus en puisse eschaper 
Or sont nostre francois enz en la tor carree 
sarrasin les asaillent la pute gent desvee 
Mes onques n' i forfirent une pome paree 
Li amirant apele malpin d' aigre moree 
N' ot si mestre larron jusqu a la mer betee 
Malpin dist l' amirant par ma barbe mellee 
Si sa ceinture avoies a flori. emblee 
ja puis francois n' aroient vers nos nule duree 
et si tu la m' enbloies c' est verite provee 
De mon or ti donrai une grant someree 
Tant com la ceinture aient n' ert la tor afamee 
Sire ce dist li lerre demain ainz la vespree 
aincois demain a l' aube que pere la rosee 
vos aure la ceinture a la dame livree 
Quant l' entent l' amirant grant joie a demenee 
Li jor vet a declin et torne la vespree 
Tant atendit li lerres pres fu de la jornee 
venuz est es fossez s' a l' esue tresnoee 
puis s' en vet a la tor si l' a plus tost rampee 
Que escurol n' a chesne en la forest ramee 
en la tor s' en entra caiement a celee 
isnelement et tost vint a la cheminee 
une chandele a prise au feu l' a alumee 
vint a l' us de la chambre si la trova fermee 
et il a dit son charme tantost est deffermee 
Nos francois voit dormant en la sale pavee 
Si a noz gent li lerre soduite et enchantee 
que il ne s esveillassent por la tor d' or comblee 
Li cuens Gui de borgoigne a la chier menbree 
ert a une fenestre devers la mer salee 
por veoir li grant ost qui la ert asemblee 
et li lerres ne fist plus longue demoree 
vient au lit floripas qu' ert plus bele que fee 
Tant a quis la ceinture que il l' avoit trovee 
environ lui la ceint par la bocle doree 
floripas regarda qu' ert plus bele que fee 
O le voudra gesir car forment li agree 
par les flans la saisit tote nue sachee 
La pucele s esveille en haut s' est escriee 
Seinte marie dame reine coronee 
Ou estes uos fet elle trop fetes longue estee 
Ses puceles acorent checune eschevelee 
Quant voient li larron plus noir d' une pevree 
Tote la plus hardie est en fuie tornee 
Li lerre a floripas desoz lui enversee 
par le mien escient ja l' eust vergondee 
Quant Guion de borgoigne a la noiz escoutee 
a la chambre s' en vient corant de randonee 
il escrie a s' amie tesiez vos bele nee 
Quant li lerres l' oit du lit saut a volee 
et li dus le ferit o le chief de l' espee 
en .ii. moitiez le fent la ceinture est copee 
La chandele au larron est adonc anublee 
Onc plus l' enchantement n' ot la dedenz duree 
Donc saillent sus li contes de la terre sauvee 
et Gui lor a la chose de chief en chief contee 
Le larron ont gete parmi une privee 
O tote la ceinture dedenz la mer salee 
et dex por coi le firent si dure destinee 
James iceste perte ne sera restoree 
perdue est la ceinture et en la mer getee 
ele valoit d' or fin une grant tor rasee 
Quant noz francois l' oirent mie ne lor agree 
que ou sanc de m' espee porras ton cors bannier 
Quant Fierabras l' entent ne se veust corocier 
par de sor son mantel mist son cors a couchier 
Sor son escu estoit Fierabras acoudez 
Tant fut fiers et nobiles et de grant cruautez 
N' i prisa Olivier ii. deniers monaiez 
Vasal dit Fierabras si t' aist li ton dexz 
C' a moi di qui tu ies et de quel parentez 
et Respont Olivier ja n' orrez veritez 
L' en m' apele garin de peregorz fu nez 
fiuz a .i. vavasor qui ot non jocere 
l' autre jor fui je primes de novel adobez 
et si m' adoba Karles li fort rois coronez 
anvoie m' a a toi asez m' en a priez 
por desrenier son droit se ici envoiez 
Ge ferroi la bataille si tu ies si ossez 
Or monte inellement que plus n' i demoreiz 
Quant l' entent Fierabras si a .i. ris jegez 
Garin car mi di ore garde ne mi celer 
por quoi n' i est venu Rollant li adurez 
Ou li cuens Olivier qui tant est redotez 
Berart de mondidier ou ogier l' alosez 
par dex dit Olivier car i t' ont en viotez 
Mes ge dom l' en n' a cure sui ici envoiez 
Ge ferroi la bataille si tu ies si ossez 
Car par icel apostre que l' en quiert en erumprez 
Ge t' iroi ja ferir par en .ii. les costez 
Quant l' entent Fierabras gries en fut et iriez 
adonc a respondu com ja oir porrez 
al moi foi Garin ce saches por vertez 
Onque puis icelle ore que je fui adobez 
ne joste o nul home de si bas parentez 
Si n' i fut rois ou conte ou amirant clamez 
Si te ocis de coi sera mon pris montez 
Certes ainz seroit laidement avilez 
que au fiz d' un vavasor me soie en champ mellez 
Mes ce feroi por toi ne fis por home nez 
Orendroit monteroi u baucen pomelez 
Si aroi a mon coul mon fort escu litez 
et mi leroi chaer a terre de mon grez 
peis pren mon baucen et si l' ammaene au trez 
Si ge fac ce por toi ce sera amitiez 
et respont Olivier de folie parlez 
Ou vous voillez ou non li destrier mi leirez 
et si perdroiz la teste si vis ne vos rendez 
Quant l' entent Fierabras a poi n' est forsenez 
Garin dist Fierabras lei moi a toi parler 
hardi ies combatre miuz en faiz a amer 
par mahomet mon dex en toi n' a que blamer 
Mes o nul si bas home ne voli onc joster 
Car si je t ocie mout m' en devroit peser 
james n' avraie anor je nu te quier celer 
Se au fiz d' un vavasor ere venu joster 
Mes ge te voil greignor anor mostreer 
De sus ce baucen sor m' i verras ja monter 
et tu t' eslaiseras quant que puet randoner 
Ge m' i leroi chaier et de mon gre verser 
Bien en pouz mon cheval et mon escu porter 
puis m' en voi Rollant ou Olivier son per 
Berart de mondidier et l' escoz gilemer 
Ou ogier li danois qui tant fait a loer 
et li nus n' i ose ne venir ne aler 
Si en i vienge .ii. por lor cors esprover 
ne li tiez ne li quart n i sera refusez 
Certes dit Olivier de folie parlez 
et li vilains le dit pieça oï l' avez 
