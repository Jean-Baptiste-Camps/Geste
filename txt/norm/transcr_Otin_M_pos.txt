de quei franceis unt li plusur envie . 
est la lei empli . 
ptize avez vostre lei gerpie . 
prenez mea filhe belissent a amie ; 
pur li vos doins verceles e inorie , 
chaste e placence , mela e pavie . 
sire serez de tute lumbardie . 
otinel l' ot , vers la terre se plie , 
les piez lui beise , forment se humilie : 
sire fait il ço ne rufs jo mie , 
si la pucele cummande e jo l otrie . 
dist belissant : e jo me tient pur garie ; 
de bon marri ne me deit peser mie . 
la mei amur n' ert ja vers lui guenchie . 
dit otinel : quant vus estes m' amie , 
pur la vostre amur frai jo chevalerie 
devant atilie a m' espee forbiee . 
mort sunt paen quant ai baptesmerie . 
dreiz empereres a vus commant m' amie 
treske nos venums al pleins de lumbadie . 
les noces serrunt aprez toz atelie , 
quant averai mort l' emperur garsie . 
den sun palais est li reis muntez , 
cis granz barnages apres lui est alez ; 
li mangir est prest e cunrez ; 
cil le mangerent a qui il fud donez . 
apres li supers est li vins aportez 
enz en la chambre u li reis est entrez . 
dormir s' en unt ; si unt les hus fermez 
desque al deman que li soleil est levez . 
li rei se live si ad ses baruns mandez ; 
sur une table de sanie est muntez , 
tint un bastun tut a or neelez : 
seignrus ço dit un petit m' atendez ! 
conseilliez mei kar fere le devez 
del rei garsie dunt oi l' avez , 
ki par la force est en ma terre entrez . 
mes chastels aer e brise me citez : 
Ja ert destruite seinte cristientez . 
irum nos ainz que venge estez , 
u nus atendrum desque iver set passez ? 
dient franceis : de mervelle parlez . 
celui n' i a ad tut ne seit aprestez . 
mal erent autres termes nomez ! 
si erent , fait karles si vos tuz le loez , 
a l entree de averil , quant marz iret passez 
pur la mei amur lores vos aprestez . 
dient franceis : si cum vos commondez . 
nostre emperere fait escrire les briefs , 
par sun enpire tramet les messagiers , 
que ne remainent neis un chevalirs , 
ne humme a pié , ne archir , ne arblastiers , 
que dunc ne vienge ; e ki n' i put aler 
a seint denise rende iiii deniers . 
ore va decebre , si est passé genviers , 
feverier e marz , e vint li tens ligers . 
a paris est nostre emperere fiers , 
li dunze per , rollant e olivirs 
e anseïs , girond e engelers , 
estut de lengres e turpin e guerriers , 
e nemes li duc e li daneiz ogiers . 
as granz fenestres un mis lur chiés ; 
e virent venir alemans e baivers 
e loerengs , cels as curages fiers , 
agevins , gascuns e berruiers 
e petevins e provencels les guerriers 
e burguinus flamencs e puhers , 
de normandie la flur des chevalirs . 
bretuns in vienent as escuz a quartiers , 
en destre menent les anfans destries . 
celui n' i ad nen ait quatre esqüiers , 
si mestier unt , dunt il frunt chevalirs . 
de suz munt martre s' aünent a milliers . 
le premir jor d' avril quant l' aub est esclarie , 
munte li reis en sa chevalerie . 
de paris vinent , si vunt a sendenise , 
le congié pernent , si unt la veie acuillie . 
plurent ses dames , si maldient garsie . 
sonent ces cors , ki unques en ait envie . 
or s' en veit li rei en lumburdie . 
l duc rollant al premir chif les guie , 
de reire est nemes od la barbe flurie . 
mes otinel n' i volt leisier s' amie ; 
belissent munte sur hun mul de hungrie , 
ki plus tot veit l' amblüer serrie 
que par mer ne veit nef ne galie . 
set cenz baruns ad a sa mesnie burnie , 
tot jufne gent de grant chevalerie . 
or issent de france e burgnuie unt gerpie , 
passent mungui la fire compaignie . 
issent des munz si vinent a ivorie ; 
de suz verceles passent a navie ; 
munferant muntent si vient atelie , 
la forte cité u est la gent haie . 
desuz munpoum pernent herbergerie , 
delez l' ewe del ton en la prarrie . 
nostre enperere fet franceis arester , 
desuz l' ewe de ton les fait osteler . 
uit jurz pleniers les fet demurer 
lur chevals funt seiner e reposé , 
e lur malades guarir e meciner . 
le fiz pepin ne se volt pas oblier : 
tant dementier ad fait un punt lever 
par unt franceis deveint utre passer . 
sur le punt est nostre emperere fir 
u il fait les haies e les sulives fermer , 
a mailz de fer confire e soder . 
fait est li punt , bin i put l' um passer . 
franceis s' en vunt as herberges manger , 
mes li nies karles s' est curu aduber 
si que nel seurent nul de li unze per 
ne meis olivir e li daneis ogir . 
tut treis s' adubent de suz l' umbre du lorer , 
es destriers muntent si vunt le punt passer ; 
e vers la cite commencent a errer ; 
e vunt joste quere si la poent trover . 
meis , einz que il vingent al retorner , 
li plus hardi averat tant a penser 
que n' i voldreit estre pur un mui d' or cler . 
de fors atelie , a un liu grant , 
ot quatre reis de la lei mescreant ; 
issuz s' en sunt si s' en vunt deportant , 
bin sunt armé chascun a sun talant . 
ces sunt lur nuns , si la chançun ne ment : 
li unz balsami , li reis de ninivant ; 
li altre curables , un rei de pute gent ; 
unkes n' ot fei vers humme vivant ; 
li tirz ad nun ascanard le tirant , 
fort est e fiers e hardement ad grant , 
mort ad mil hummes de s' epee trenchant ; 
li quarz ad nun clarel a la chire riant , 
n' ad tant bel humme tan cum soilleil resplent , 
il ne truve nul qui juste lui demant 
ne seit si hardi ke si a colp lui atent , 
qu' il ne ocie u abate sanglant . 
par le champ vunt , lur destrierres alaissant , 
forment manacent olivir e rollant 
e jurent , si il poent vire tant 
que en duze france puissent mener lur gent , 
ja karle vns eus n' avereit garant , 
des duze pers de france funt lur talant . 
seignors ço dit clarel a la chire riant 
en tel manacer ne guaine l' um niant . 
jo ai oï mut presir rollant , 
n' ad plus prodom .deskë a orïant , 
e vns sa spee n' at humme garant . 
meis jo pri mes deus mahum e tervagan 
que uncore aie de lui asaimant 
que un colp lui duinse de m' espee trenhant 
amunt le chif sur le helme luisant : 
mut par iert dur si desque as denz me fait . 
kar jo ai grant dreit si nel aime de nïant 
kar il m' ocist samsonie de mumbrant 
de suz pampelune a un turnemant . 
il fu mes freres , si en ai le cur dolant , 
morai de dul si oi mun frere ne vang . 
franceis chevalchent tut celement 
leez un bois ki ad nun forestant ; 
la noise atendent si arestunt atant . 
li duc rollant les veit premeremant : 
seignurs fait il ore estes gentemant . 
veez paiens sur la roiche ki pant , 
ne sunt que quatre al men icïant ; 
bin duïsum juster aduremant , 
la merci deu ki est omnipotent . 
e cil responent : tut al vostre talant . 
les hantes mettent sur les feltres devant , 
vers les paines s' en vunt a esporunant . 
clarel regarde en contre soleil devant 
e veit les cuntes brocher mut formant ; 
ses compaignums apele ignelemant : 
seignurs fait il aiez hardemant grant . 
treis chevalirs vei de ça puinant 
alez en cuntre sachez ki il vunt querant , 
vos estes troi e il sunt altre tant . 
e cil laissent cure sanz nul detenemant . 
n' i ot plus dit ne demandé nïant , 
k il sunt ne dunt vinent ne quei vunt querant , 
mais de lur lances fierent duremant . 
ascanard fiert sur l' escu rollant , 
de suz la bucle le perce e fant : 
forte est la bruine ne depice nëant ; 
fruisse la lance ensun le fer devant . 
li quens refiert tant acememant 
que escu ne haber ne lui valt nïant ; 
le piz lui treche , le curaille lui fant , 
mort l' abati del bon destrir curant . 
puis li ad dit rollant en rïant : 
fiz a putein , trové avez rollant 
ki aliez ore si forment maneçant ! 
cursables juste a oger le curteis , 
grant colp lui dune sur l' escu d' espaneis , 
ultre lui passe l' enseine des cites , 
del haber trenche mailes trente tres ; 
lez le costé lui met le panun a or fraeis ; 
ne lui valt mie le haberec un paneis . 
al reperir lui dit dous moz curteis : 
fiz a puten , ço est oger le danes , 
por tels colps faire m' aime karle li reis ! 
olivir juste al rei de ninivant , 
a balsami ki at grant hardemant . 
li saracin le fiert irreemant 
sur sun escu u out un lïun peint , 
meis olivir le refert si dreitemant 
sur la ruele que par mi la fant ; 
la vile bruine ne li valt nïant , 
l' enseine lui met el cors devant . 
mort l' abati del destrer sanglant , 
puis lui ad dit al malfeiz te commant ! 
al tur qu' il feit si vint clarel puinant ; 
cil prendera del paen vegemant , 
si olivir a cest colp lui atent . 
meis li nies karlle lui traverse devant . 
clarel le firt sur l' escu devant , 
la bone bruigne lui fu de mort garant . 
le bonn destrier live ses piez devant ; 
li destrier recule cil vaeit consivant 
que en un munt les let le destrier e rollant . 
en halt s' escrie s' enseine naïmant , 
vers la cite se volt aler fuiant , 
meis li daneis li est ale devant . 
grant colp lui done de l' espee trenchant 
en mi le piz sur cel harbec luisant ; 
la bone bruine ne falce ne n' estant . 
delez un munt l' abat de l' auferant . 
oliver prent le bon destrier corant , 
veint a rollant par le frei lui rent : 
sire fait il muntez ignelemant 
de part oger le vus duins e present . 
miudre est de vostre jo quid qu' il valt les cent . 
li quens i salt sure ke a arçun ne se prent ; 
e li paiens est lievé en estant , 
trait ad l' espee mellee la trenchant , 
l' escu enbrace forment se defaint . 
rollant sache durendal le vaillant , 
un colp lui va doner maintenant , 
meis li paens jeste l' escu devant . 
tut le trenche quanque l' esprant , 
fort se combat , mais ne li valt nïant : 
seignurs fet il manee vos demant . 
pernez me vif eschec avés fait grant . 
queus est li reis ? par m' espee reant . 
s' espee lur rendi , li quens rollant la prent , 
puis lui amenent sun ver destrier muant , 
dunt fu ocis li reis de ninivant 
et balsami qui ot grant hardenant 
et anaschard un rei de putei gent . 
li compaignum repairent de juster . 
clarel unt pris sil quident bin mener , 
a garlemane le voleent presenter . 
mais ainz qu' il puissent une lieue aler , 
de altre martin lur estuverad canter , 
kar saracin repeirent de preier 
mil et . v . cent les pot l' um aemer . 
oient les cors e les busines suner , 
veint les helmes menument estenceler 
e les enseines par amunt venteler . 
rollant les veit si cummence a sifler . 
a ses estrius s' est afichié li ber , 
enves oger prist li quens a jurer : 
si a durendal me puisse a ues meller , 
tant me verez ocire e decoper 
que les noveles irunt ultremer . 
seignur barun ço dit olivir 
a sages humes l' ai oï reconter 
que l' um ne se puit de tut ses mauls garder 
ne l' um ne pot mie tuz jorz senz juste ester ; 
e , quant home quide grant leece aver , 
iduc est il plus pres del desturbir . 
vers est ço dit oger ici ad mal a penser 
ne ci n' averat mestir d' espoveter . 
veez paens nes poez eschiver , 
par mi lur lances nus estuverat passer . 
or doit chascun sa pensee mustrée . 
puis que humme est nel deit l' um afoler , 
laisum clarel cest saracin aler , 
kar bin vez nel pouum mener ; 
bin les nus pout agui guerdoner . 
e dit li reis clarels : franc quor te fist parler . 
sire rollant fait oger li bres 
fors e firs estes , hardiz e redotez , 
e de bataille dux enluminez ; 
e olivers est bons chevalirs pruvez 
e jo meïmes sui de ment pal eschapez . 
veez paens , refuser vos poeez , 
ne altre succurs de humme n' i atendez . 
ki ore ne firche cüart seit il pruvez ! 
munjoie escrient , es les vus ajutez 
Ja i verez des morz e des naffrez . 
rollant feri un paen buenier 
ki plus est neir que murere de murier ; 
mort le tresturne en miliu d' un sentir . 
e olivir fiert balsan de munpellier 
