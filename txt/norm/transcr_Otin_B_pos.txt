ki volt oïr chancun de beau semblant 
dunt bien sunt fait les vers par cunsonant 
ore laist la noise . si se treie avant 
dirum la flur de la geste vallant 
del fiz pepin le noble cumbatant 
des duze pers qui s' entramerent tant 
k' unc ne severerent tresk' a un jor pesant 
ke guenes les traï od la salvage gent 
un jor mururent vint millier e set cent 
de cel barnage , dunt charles ot doel grant . 
cil jugleor n' en dient tant ne quant : 
tuit l' ont leissé k' il ne sevent nïent 
li plusur danger e de l' autri chantant 
les paroles menues qu' il vont cuntrovant , 
mes il ne sevent mie le grant desturbement 
k' avint a charlemaine si subitement . 
seingnurs ço fu le jor dunt li innocent sunt . 
a paris est en france charles de clermunt 
u tint sa curt plenere , li duze per i sunt . 
mult par est la joie grant que li baruns i funt . 
un plai ont establi k' en espanie irunt 
sur le rei marsilie , le serement i funt . 
ço ert apres averil , quant herbe fresche averunt . 
einz que finent lur parole , teles noveles orunt 
dunt vint mil chevaler de noz franceis murunt , 
si dampnedeu n' en pense qui sustent tut le mund . 
un sarazin d' espaine qui otüel a nun , 
messagier garsie , bien resemble barun , 
par mi paris chevalche a coite d' espurun . 
quant vient al paleis , si descent al perun , 
les desgrez monte , si demande charlun ; 
ogier encuntre e galter e naimun : 
seignur , fait li paen , kar me mustrez charlun ! 
messagier sui un rei qui nel aime un butun . 
premer i a parlé galter , cil de valun : 
vei le tu la u set a cel fluri gernun . 
celui o la grant barbe a cel veir peliçun , 
ço est rolland si niés el vermeil ciclatun . 
de l' altre part veez u siet son compaignun , 
le gentil cunte qui oliver a nun . 
ço sunt li duze pier qui lur sunt envirun . 
mahun , fait li paen , ore conus jo charlun . 
mal feu e male flambe li arde le mentun , 
ke li fende le piz desk' al talun . 
li sarazin en vient devant le rei : 
charles , feit il , ore entent vers mei . 
messagier sui , ço quid , al meillur rei 
k' unques feüst en la paiene lei . 
ne te salu , k' a dreit faire nel dei : 
forfait en es vers mahumet e vers mei . 
cil te cunfunde en la ki lei jo crei , 
e tuz ces altres qui sunt envirun tei 
e ton nevu rollant que jo ci vei . 
si uncore un jor le truis en turnei , 
ke mun destrer puisse acurser vers sei , 
de m' espee le quid faire un espei : 
par mi le cors mult ert fort si nel plei . 
rollant se rit , si reguarde le rei . 
sarazin frere , fet rollant l' alosez , 
tu poez bien dire tutes tes volentez , 
ja pur françeis ne serras atuchez . 
nun , ço dit charles , puis ke vus le volez 
de meie part est il bien afïez 
de hui en cest jor desk' a uit jurs passez 
dist otüel : de folie parlez ! 
ne redut humme qui de mere seit nez 
tant cum averai cest espee a mun leez , 
ço est curçuse dunt jo sui adubez : 
n' en at mie uncore nef meis passez 
k' a mil franceis en ai les chefs colpez . 
u fu ço , frere ? fet charles li remembrez . 
dit otinel : jo vus dirra assez . 
ore at uit meis , el nefme sui entrez , 
destruite iert romme ta vaillante citez 
de laquele estes emperere clamez . 
li reis garsie la prist e sis barnez : 
vint mil hummes tut a cunte numbrez , 
hummes que femmes uncore plus assez , 
i avium mort , n' est un eschapez . 
e jo i feri tant de m' espee de lez 
ke uit jurs pleners oi les poinz enflez . 
dient franceis : mar fustes unques nez ! . 
estult de lengres est en piez levez ; 
tint un bastun que devant fu quarrez : 
ja le ferist , ço savum nus assez , 
meis li niés charles , en encuntre alez , 
se li a dit : sire estult , reposez 
pur meie amur , si de rien m' amez , 
kar li paen est de mei afïez . 
laissez lui dire tutes ses volentez . 
un chevaler i sist que fu mal senez , 
provencel iert , de seintgile fu nez . 
al messagier est derere alez , 
amdui ses puinz li at el chief mellez : 
trait le a terre , kar cil ne s' est gardez . 
meis otinel est mult tost relevez , 
trait curçuse dunt le punz fu dorrez ; 
ferir le veit , ne s' est pas ublïez , 
k' as piez le rei en est le chef colpez . 
franceis s' escrient : barun , kar le pernez ! 
otinel s' est a une part turnez : 
les oilz roïlle , les gernuns a levez , 
lïun resemble qui seit enchaenez . 
en halt s' escrie : baruns , ne vus remuez , 
kar , par icel dex a qui me sui donez , 
ja murent set cenz si vus croulez . 
l' emperere s' en est en piez levez , 
si lui a dit : l' espee me donez ! 
dit li paien : de folie parlez . 
dunc dist rodlant : a mei la rendez . 
assez l' averez quant vus departirez . 
dit otinel : beal sire , ore la tenez ; 
mes mult vus pri ke bien la me guardez . 
ne la doreie pur set de vos citez . 
uncore en ert de celui vostre chief colpez ! 
dist rodlant : par fei , trop vus avantez . 
vostre message dites , puis vus en alez . 
jo volenters , dist il , ore escutez ! 
charles , feit il , jo ne te celerai mie , 
messagier sui l' emperur garsie 
ki tient espanie , alixandre e bucie , 
tyre e sydonie , perse e barbarie 
e destreint tut de si k' en femelie . 
par mei te mande , leisse cristïenie , 
cristïenté ne valt une alie , 
mes serf mahun qui tut le munde guie : 
ki si ne creit , il feit grant folie . 
devienc sis , tu e ta compaignie , 
puis si t' en vien al riche rei garsie : 
il te dorra aver e manantie ; 
ensurketut te larra normendie 
e d' engleterre les porz e la navie . 
a tun nevu rodlant durra russie , 
e oliver prenge esclavunie . 
mes duce france ne vus larra il mie : 
i l' at doné florïan de sulie , 
fiz a cel rei russel de barbarie : 
n' at plus prodom en tute paienie 
ne que tant eit los de chevalerie 
ne qui meuz ferge od espee furbie . 
cil tendra france quite en sa baillie . 
dist l' emperere : issi n' ert il mie . 
k' en dite vus ma meisne nurie ? 
tut le barnage a une voiz escrie : 
dreiz emperere , nus nel suffrum mie 
que ja paien eient france en baillie ; 
mes fai venir ta grant chevalerie 
puis se tu vols deske la nus guie 
tant que verrum la pute gent haïe . 
s' en bataille trovum le rei garsie , 
ja de la teste n' en portera il mie ! 
dist otinel : ore oi grant briconie . 
tel manace ore l' emperur garsie 
k il matera e toldra la vie . 
quant il verra sa grant chevalerie , 
li plus hardi n' avera talent qu' il rie : 
meuz voldreit estre dela normendie . 
ço dist dux naimes a la barbe florie : 
si charles mande sa grant chevalerie , 
u trovera il cel riche rei garsie , 
combatereit sei a sa grant compaingnie ? . 
dist otinel : ore oi grant briconie . 
ja sunt il par set feiz set cenz mile , 
as blancs halbercs , as enseingnes de sire , 
k' unques ne fuirent pur poür de lur vie . 
une cité ont fete en lumbardie , 
entre dous ewes l' ont fermé e bastie ; 
paiene gent l' apelent atelie . 
deu ne fist humme qui lur tolsist essie , 
ne lur pescher ne lur gaanerie 
si charles i venist od la barbe flurie , 
la conuistrum ki avera amie , 
ki meuz ferra d' espee furbie . 
meis dan vilein n' i venez vus mie ! 
par mun cunseil garderez paris la vile , 
k' escufle n' i entre ne corneile ne pie , 
kar par vus n' ert mes faite chevalerie . 
tel vergoine at li duc ne set qu' il die . 
li duc rodlant s' est en piez levez - 
mal talent at , a poi n' est forsenez - 
vers le paen s' en est treis pas alez , 
si li a dit : culvert desmesurez , 
mult par t' as ui e prisez e vantez 
de ta parole devant franceis löez , 
mes par celui k' en croiz fu penez 
ja murrïez ne fuissez afïez ; 
mes s' en bataille puissez estre encuntrez , 
tel te dorrai de m' espee de lez 
ja puis de tei n' ert franc humme encumbrez . 
dit otinel : ja le savum assez . 
bataille averas si feire l' osez . 
demain matin vus sumuns en ces prez . 
e dit rodlant : kar le m' aseürez . 
fet le paen : la meie fei tenez 
e ma creance e tutes mes lealtez ; 
par ki remaine seit cuard pruvez , 
l' espurun lui seit des piez colpez ; 
jamés en curt ne seit mes honurez . 
lur feiz en donent , ore sunt asseürez . 
ço dist li reis charle de seintdenis 
sarazin frere , par la lei dunt tu vis , 
de quel parage es tu en tun païs ? 
cum as a nun ? par ta lei kar me dis . 
otinel , sire , ço dist li sarazins , 
fiz sui al rei galïen al fier vis 
plus a mort hummes e de ses mains occis 
k' um ne trovereit en trestut cest païs . 
li reis garsie est mis germeins cusins 
mis uncle fu fernagu li hardis 
icil de nazre que rodlant m' at occis 
demain en ert en fier calenge mis . 
e dit li reis : tu es assez gentilz 
mar fu tis cors que baptesme n' at pris . 
li reis apele sun chamberlenc reiner : 
venez avant , pernez cest messagier , 
sil me menez a la maisun garner ; 
dunez al hoste cenz souz pur son mangier 
e altre tant donez pur son destrier . 
puis si apele le vielz chanu richer , 
galter de liuns e li deneis oger : 
pernez , feit il , garde del chevaler ; 
sil servez bien de ço qu' il at mester . 
cele nuit l' unt leissé issi ester 
jesk' al demein que li jur parut cler . 
charles se lieve , si fait rodlant mander . 
en la chapele sunt alé pur urer : 
la messe chante l' abes de seint omer . 
un hanap d' or fait li reis aporter , 
de paresins si l' at bien fet cumbler : 
offrende funt il e li duze pier . 
rodlant offri durendal al brant cler , 
pur rançun i feit set mars doner . 
apres la messe funt les ures chanter . 
del mustier eissent , puis si vont esgarder 
le sarazin qui vient al rei parler . 
li sarazin vient orguillusement . 
le rei apele , si li dit fierment 
charles , fait il , u est ore rodlant , 
li vostre niés que vus par amez tant , 
par ki franceis se vont asseürant ? 
de fei menti l' apel cum recreant , 
se il ne tient vers mei mun covenant 
ke er feïmes tute la curt veant . 
a ces paroles se treit li quons avant , 
trestut irré e plein de maltalant : 
par cel apostle ki querent penant , 
jo ne larreie pur nul humme vivant 
ke jo encui ne te rende teisant , 
mat u vencu , mort u recreant . 
dist otinel : feites dunc itant . 
pernez vos armes par itel covenant 
si jo vus fail , pendez moi , jol vus grant . 
fait oliver : mult parlez haltement 
ne vos paroles n' abeïssent nïent 
grant merveil est si bien vus avient . 
l' unze per en ont amené rodlant : 
el dos li vestent un halberc jacerant 
grosse est la maille derere e devant ; 
el chief li lacent un vert healme luisant - 
ço fu le healme golias le jehant : 
charles le prist quant il occist brachant - 
puis li aportent durendal le trenchant : 
ja del espee n' estoet dire neant , 
bien la conuissent li petit e li grant 
ke n' a si bone jesk' en orïent . 
li quons la ceint qui la par aime tant . 
el col li pendent un fort escu pesant , 
peint a azur , a jalne , a orpiment ; 
envirun l' urle current li quatre vent , 
li duze signe e li meis ensement 
si cum chascun vers altre se cuntient 
e del abisme i est le fundement 
e ciel e terre fait par cumpassement 
e le soleil mis par grant estudiement . 
la guige fu d' un paile escarimant 
e la fuille est feite d' un almant . 
puis li aportent un fort espé trenchant , 
sa lance redde e sun gunfanun gent , 
vermaile e inde , tresk' a poinz li tent . 
li quons gerins li chalce ignelement . 
en mi la place li meine l' um bruiant 
ki plus tost vait que quarel ne destent : 
deus ne fist beste ki tant voist esmuvant 
k' a lui se tenist a dreit curs un arpent . 
la sele fu de cristal e d' argent 
e la suzcele d' un paile d' orïent , 
li estriu d' or overé menuement . 
li quons i munte tant ascemeement 
k' il n' a striu ne arçun ne se prent . 
fist un esleis , veant tute la gent ; 
si s' en returne vers charle rïant : 
sire , fait il , le cungé vus demant . 
si li paen vienc par mien escïent , 
ja de mort vers moi n' avera garant . 
niés , dit li reis , a celui te comant 
ki le ciel fist e tut le mund si grant . 
leve sa main , si a seinié rollant . 
li quons s' en vait as espuruns fichant . 
aprés lui vunt puceles e emfant 
ki tuit li dient : a jhesu te comant . 
seinte marie te seit de mort garant ! . 
li unze per muntent de meintenant ; 
entre dous ewes ont mené rodlant : 
l' une est seine , l' altre marne la grant . 
devant le rei vint le messagier estant ; 
l' emperere apele fierement : 
charle , fait il , un halberc te demant , 
escu e healme e une espee trenchant , 
meis un destrer ai jo bon e currant , 
n' en a meillur desk' en betlïant , 
e de m' espee taille bien le trenchant . 
de sur ma fei te promet lealment , 
ainc ure de prime curcerai rollant . 
charles l' oï , a poi d' ire ne fent : 
paien , dit il , deu del ciel t' acravent 
kar mult m' as feit curecé e dolent . 
li reis reguarde vers sa fille belisent 
que de la chambre eisseit el pavement . 
tut le paleis de sa bealté resplent , 
li reis l' apele si l' aceine de sun guant : 
fille , fait il , cest paien te comant . 
armez le bien tost e ignelement - 
bataille a prise a mun nevu rodlant - 
ke pur les armes n' en ert decheement . 
sire , dit ele , tut a vostre talent . 
li sarazin iert armé gentement , 
ja par les armes n' i perdera nïent . 
belisent apele flandrine de muntbel 
e la pucele rosette de rimel : 
ces treis danceles ameinent otinel . 
al dos li vestent le halberc le rei samuel 
e la ventaille a un gentil fresel ; 
celui li ferme flandrine de muntbel . 
el chief li lacent le healme galatïel 
feit a quarters , a flurs e a anael , 
e li nasel en furme d' un oisel . 
la fille charle qui out le cors danzel 
li ceint l' espee al fort rei akael , 
ço est curçuse taillant cum cutel . 
ceste muverat encui a rollant le cervel 
dunt al rei charle n' en ert gueres bel . 
el col li pendent un fort escu novel , 
blanc cum neif , desuz a un listel : 
la bucle est d' or e d' argent li clavel . 
fer i out bon e gunfanun novel , 
blanc cum flur , peint i out un oisel ; 
entre ses piez portout un draguncel . 
tresk' as poinz li penecel . 
uns esperuns qui valent un chastel 
li at chalcé rosette de rivel . 
la seele est mise en migrados l' ignel 
qui plus tost curt ke ne destent quarel . 
li bon destrier a veü le danzel , 
henist e grate , bien conuist otinel : 
cil li salt sure ki plus set de cenbel 
e de bataille que fevere de martel . 
li sarazin est el destrer muntez , 
fait un eslais , si s' en est returnez , 
vers belisent s' en est tut dreit alez : 
pucele gente , mult sui bien adubez . 
se truis rollant , morz est u afolez . 
dist la pucele : de durendal vus gardez . 
si de curçuse bien ne vus defendez , 
ja par vus meis n' en ert tenu citez . 
a icel mot li messagier est turnez , 
ogier l' ameine , li daneis alosez 
e li duc naimes est ovec eus alé ; 
entre dous ewes l' ont mené es prez . 
a haltes fenestres est li reis alez , 
les duze pers at a sei apelez : 
seingnurs , fait il , od mei vus venez ; 
faites franceis tuz eissir des prez . 
il si funt ; a eus dous les ont abandunez . 
charle escrie : des ore vus cumbatez ! 
dist otinel : jo sui tut aprestez . 
rodlant a dit al paen mescreant : 
jo te defi desci en avant . 
dist li paen : e jo , tei ensement . 
bien vus guardez , kar jo ne t' aim nïent . 
la mort mun uncle fernagu vus demant . 
rollant lait curre le bon destrer bruiant , 
otinel migrados le bien curant , 
des esperuns les destreinent forment ; 
entre le bruit e l' efort e le vent , 
li prez en croule e la terre ensement . 
les hantes brandient e beissent forment , 
li gunfanun ventelent vers le vent ; 
granz colps se donent en lur escuz devant , 
trenchent les fuz e les quirs ensement , 
meis li halberc sunt serré e tenant , 
maille n' i false ne clavel n' i destent . 
sur les peitrines plient li fer trenchant , 
les hanstes brisent amdui communement 
ultre s' en passent li chevaler vallant 
que l' un ne l' altre n' i pert nïent . 
deu , dist li reis , or vei merveille grant 
quant cist paien s' est tenu vers rodlant . 
dit belisent : bon sunt mi garnement 
e cil kis porte n' est pas cuard ne lent . 
rodlant a treit durendal le trenchant , 
fiert otinel sur le healme luisant 
que flurs e pieres cheent avalant 
e sun nasel lui a toleit devant . 
a l' altre colp fiert le destrer currant , 
le chief li trenche del col tut rundement . 
li paen , quant sun cheval li ment , 
dist dous moz : par mahumet , rollant , 
vus avez feit vilainie mult grant 
que mun destrier m' avez mort pur nïent . 
que demandiez a mun bon auferant ? 
mes ja le vostre ne s' en irra gabant 
del fuerre sacke cureçuse la grant , 
l' escu enbrace e feit un salt avant , 
si fiert rollant sur le healme luisant 
ke li nasel se vait tut avalant . 
li colp glaceie sur l' arçun devant , 
trenche le fust e le feutre ensement : 
par les espaules a trenché le bruiant , 
desk' en la terre feit culer le branc . 
en halt s' escrie : ço n' est pas colp d' emfant ! 
deu , dist li reis , cum ço colp fu pesant ! . 
sainte marie guardez mei rollant ! 
se li quons chiet , ne m' esmerveil nïent : 
il tient l' espee , si estreint durement ; 
fiert le paen sur le healme que resplent 
k' un quartier encuntreval descent ; 
trenche les mailles del halberc jacerant 
e de l' oreille une partie en prent ; 
sun bon escu desk' en la bucle fent . 
la l' eüst mort , vencu u recreant , 
mes otinel at hardement mult grant ; 
de cureçuse l' acuilt durement 
e rodlant lui od l' espee trenchant : 
de durendal le fiert menuement . 
granz colps s' entredonent e derere e devant . 
vers les espees ne valt le halberc nïent , 
des mailles luist tut li pré e resplent . 
dist belisent : ore fierent gentement . 
ceste bataille ne dura mie lungement 
ke li vassal sunt de grant hardement . 
mult trenche bien durendal , la rodlant , 
meis cureçuse ne li deit nïent . 
deus , dist li reis , cum le cuer me ment ! 
en croiz se jette a deu vers orïent , 
une preiere at feit mult gentement : 
deus ki es sire e rei sur tute gent , 
tu me garis mun chier nevu rodlant 
e cunvertissez otinel le tirant 
que sur son chief prenge baptizement ! 
baise la terre si se leve a tant , 
a la fenestre at mis sun chief avant : 
veit ses baruns cumbatre gentement . 
des lur escus n' ourent mie tant 
dunt il cuverir peüssent lur puinz devant . 
rollant dit al paen : kar guerpissez mahun 
e crei en deu ki suffri passïun ! 
ber , kar le fai , si recevez gent dun , 
ço est belisent , la fille al rei charlun : 
ma cusine est e jo te faz le dun ; 
e jo e tu serrum tut dis mes compaingnun , 
e oliver a nus ajusterun ; 
si cunquerrum chastel e dunchun , 
cité ne marche ne bon chastel gascun . 
ja plus de tei ne quier un esperun . 
dist otinel : ore oi parler bricun . 
mal dehez eit ki te fist clerjun ! 
meis jo sui maistre , si te lirrai lesçun , 
men escïent , ainz que departirun . 
tel te durrai sur le healme brun 
ke ne purras dire öec ne nun . 
el nevu charle n' out que curecer : 
maltalent a merveillus e fier . 
tint durendal u le punt fu d' or mier , 
sur le healme fiert otinel le guerreer 
ke fu en salt del fer e del ascier . 
cil lui guenchist qui bien sout del mester , 
de liez l' espaule en fait le colp beisser , 
trenche les maelles del jacerant dubler , 
tut le descovere tresk' al nu del braier 
meis a la char ne poeit mie tucher . 
li colp fu grant , le vassal fet pleer , 
pur un petit nel fait agenuiller . 
franceis s' escrient : quel colp de chevaler ! 
li plusur dient del curteis messagier 
ke vencuz est ne se pot meis aider , 
meis poi conuissent otinel le guerreer , 
le fiz le rei galïen al vis fier . 
il fait un salt , si volt le colp venger . 
s' ore ne se sace li niés le rei guaiter , 
ja ne ferra meis colp sur chevaler . 
li sarazin a la culur muee , 
les oilz ruïlle cum beste devee . 
tient cureçuse , si l' at amunt levee , 
al nevu charle la fra ja privee 
sur le healme d' or li at ja presentee , 
un colp li done par si grant randunee . 
ja fust la teste rollant del cors severé , 
quant cureçuse li est el puin turnee ; 
un altre colp li jete a celee : 
entre le cors e l' escu vint l' espee ; 
sur les enarmes a la targe colpee 
k' as ses piez l' abat en mi la pree . 
del bon halberc cunsiut la gerunee , 
desk' en la terre fet culer l' espee . 
al resacher otinel s' est escrié : 
par mahumet , mult trenche bien m' espee ! 
li chevaler reguardent fierement , 
forment redutent les colps qui sunt pesant . 
les halbercs detrenchent e derere e devant 
e desmailé sunt mult menuement . 
de lur escuz n' en ourent mie tant 
dunt il pussent coverir lur puinz devant . 
franceis se jetent tuit cuntre orïent , 
grant poür ont de lur seingnur rodlant . 
il prient deu ke bon cunseil lur mant 
u peis u trives u bon desevrement . 
a ices paroles vient un columb volant 
si ke charles le vit e tute sa gent . 
sainz espiriz sur otinel descent : 
dous moz a dit : trei tei en sus rollant 
ne sai quel chose me vait devant volant 
ki m' at changé le sens e le talent . 
ceste bataille remainie a itant . 
pur tue amur prendrai baptizement . 
sainte marie trai jo mes a garant . 
rollant l' entent , si li dit en rïant : 
gentil hoem sire , as le tu en talant ? 
fait otinel : jol vus di veirement . 
jo guerp ici mahun e tervagant 
e apolin e jovin le puant . 
les branz i jetent sur l' erbe verdïant , 
amdui s' enbracent li chevaler vaillant . 
deus , dit li reis , cum ci vertuz est grant ! 
ja m' est avis k' il funt covenant . 
kar i alez , franc chevaler vaillant ! 
e il si funt , qui plus tost poet currant ; 
maismes li reis i vait espurunant : 
beals niés , fait , cum vus est covenant ? 
sire , fait il , mult m' esta gentement 
kar tut sui sein , nen ai de mal nïent , 
mes cumbatu sui al meillur cumbatant 
k' unques feüst en la paene gent . 
meis merci nus avum fait itant 
ke cristïenté volt e baptizement . 
recevez le , beals sire , alez avant ; 
si li donez honur a sun talant , 
ensurketut ta filie belesent . 
deus , dit li reis , ore avez fait mun talent . 
c' est la preere ke j' aloue depriant . 
il se desarment li chevaler vaillant . 
rollant munte sur un destrier currant 
e otinel sur un mul amblant ; 
vers la cité se vont esperunant . 
ore s' en irrunt al baptizement . 
al mustier l' ont mené sainte marie , 
turpin de reins a l' estole seisie , 
le salter overe , si dist la letanie ; 
puis vient al funz , sil seinie e sentefie . 
grant est la presse de la chevalerie 
pur otinel le pruz ki se baptie . 
charle le tient od la barbe flurie , 
e ote li pruz , girard de normendie . 
le nun li leissent nel remuent mie . 
baptizé est , si at sa lei guerpie . 
a tant es vus belesent l' eschevie 
ke plus est bele que la rose flurie . 
danz belebarbe vers charles la guie ; 
li reis la prent par la mance enermie : 
fillie , fait il , mult estes culurie . 
ki une nuit vus avera en baillie 
ne li deit puis remembrer de cuardie : 
pruz humme deit estre de sa chevalerie . 
si serra il , si deu li done vie , 
de quei franceis ont li plusur envie . 
fillol , fait il , or as ta lei cumplie . 
baptizé es , si as ta lei guerpie . 
pernez ma fillie belesent a amie ; 
pur lui te doins vercels e morie , 
auste e plesence , melan e pavie . 
sire serras de tute lumbardie . 
otinel l' ot , vers la terre se plie , 
les piez li baise , forment s' umilie : 
sire , fait il , ço ne refuis jo mie , 
si la pucele le comant e otrie . 
dit belisent jo me tienc pur garrie ; 
de bon mari , ne me deit peser mie . 
la meie amur n' iert ja vers vus guenchie . 
dist otinel : quant vus estes m' amie , 
pur vostre amur frai chevalerie 
devant atille de m' espee furbie . 
mort sunt paien quant ai pris baptisterie . 
dreiz emperere a vus coment m' amie 
treske vendruns as pleins de lumbardie . 
les noeces erent es prez de suz hatilie , 
quant averai mort l' emperur garsie . 
en sun paleis est li reis muntez , 
si grant barnage est apres lui alé ; 
li mangier est ja prest e conreez ; 
cil le mangerent a ki il fu donez . 
aprés supers est li vins aportez 
enz en la chambre u li reis est entrez . 
dormir s' en vont , si ont les uis fermez 
desk' al demain que li soleil est levez . 
li reis se leve , ses baruns at mandé . 
sur une table de savine est muntez , 
tient un bastun tut a or ueelez : 
seingnurs , dit charle , un petit m' entendez . 
conseilez mei , kar faire le devez , 
del rei garsie dunt vus oï avez , 
ki par sa force est en ma terre entrez . 
mes chastels art e brise mes citez : 
ja ert destruite sainte cristïentez . 
irrum nus i ainz que vienge estez , 
u atendrum treske yver seit passez ? 
dient franceis : de merveille parlez . 
celui n' i a ne seit tut aprestez . 
mar i avera altre terme nomez ! 
si ert , fait charle , puis que tuit le volez , 
al entré d' averil , quant marz iert passez ; 
pur meie amur lores vus aprestez . 
dient franceis si cum vus comandez . 
nostre emperere fait escrivere ses brefs , 
par sun empire tramet ses messagers , 
ke ne remanie neïs uns chevalers , 
n' ume a pié ne sergant n' arblaster 
que dunt n' i vienge ; e qui ne poet aler 
a seintdenise rende quatre deners . 
or va decembre , si est passé jenevers , 
feverier e marz e vient li tens legers . 
a paris est nostre emperere fiers , 
li duze pier , rollant e olivers 
e ansels , girard e engeliers , 
estult de lengres e turpins e giriers , 
bertoloi li bier e otinel li guerreers , 
naimles li duc e li daneis ogiers . 
as granz fenestres en ont mis hors les chiés : 
virent venir alemans e beivers 
e loerenes , ceus as corages fiers , 
e peitevins , provencels lé guerriers , 
e burguiuns , framenes e puiers , 
de normendie la flur des chevalers . 
bretuns i vienent as escuz de quartiers , 
en destre meinent les auferanz destriers ; 
celui n' i a n' ait quatre esquiers , 
se mestiers ont , dunt il frunt chevalers . 
desuz munmartre s' aünent a milliers . 
prim jor d' averil quant l' aube est esclarzie , 
munte li reis charle ove sa chevalerie . 
de paris eissent si vont a saintdenise , 
le cungé prennent , lur veie ont acullie . 
plurent ces dames , si maldient garsie . 
sonent ces corns e cil destriers henissent . 
ore s' en irra li reis desk' en lurbardie . 
li duc rollant al primer chief les guie , 
deriere est naimes od la barbe florie . 
mais otinel ne volt leisser s' amie ; 
belisent munte sur un mul de hungrie , 
que plus tost veit l' ambleüre serrie 
ke par la mer ne veit nef ne galie . 
set cent baruns at en sa mainburnie , 
tuit joefne gent de grant chevalerie . 
eissent de france , burgonie ont guerpie , 
passent mungiu la fiere compaingnie . 
eissent des munz , vienent a morie , 
desuz vergels passerent a navie , 
muntferant muntent , si veient hatelie , 
la forte cité u est la gent haïe . 
suz munpoün prennet herbergerie , 
lez l' eve del ton en la praerie . 
nostre emperere fait franceis arestier , 
sur l' eve del ton les at feit osteilier . 
vint jors pleniers les i feit demurer , 
lur chevals funt seiner e reposer 
e lur malades guarir e mesciner . 
le fiz pepin ne se volt ublïer : 
tant dementiers a feit un punt lever 
par unt franceis deivent ultre passer . 
sur le punt est nostre emperere ber , 
u fet ses haies a sulives fermer , 
a mailz de fer cumfire e soldeer . 
fait est li punz , bien i pot hum passer . 
franceis se vont as herberges manger , 
mes rollant s' est curu dunc aduber 
ke nul nel sorent ne nis li unze pier 
ne mes oliver e li daneis ogier . 
tut treis s' adubent suz l' umbre d' un lorer , 
as destrés muntent , si vont le punt passer , 
vers la cité comencent a aler 
meis , ainz que viengent cil trei al returner , 
li plus hardi avera tant a penser 
n' i voldreit estre venuz pur un mui d' or cler . 
defors hatillie , a une liue grant , 
out quatre reis de la lei mescreant ; 
issu se sunt , si se vont deportant , 
bien sunt armé chascun a sun talent . 
ces sunt lur nuns , si la chançun ne ment : 
l' un balsami , li reis de ninivent , 
l' altre curable , un rei de pute gent , 
unques n' out fei vers nul hume vivent ; 
li tierz a nun askanart li tirant , 
forz est e fiers e hardement a grant , 
mort a mil hummes de s' espee trenchant . 
li quart clarel a la chiere rïant , 
n' a tant bel humme tant cun soleil resplent ; 
ne treve nul qui juste li demant 
n' iert si hardi , si a colp li atent , 
que nel occie u abate sanglent . 
par le champ vont , destriers aleissant , 
forment manacent oliver e rollant 
e jurent deu , s' il poent vivere tant 
k' en duce france peussent mener lur gent , 
ja charlemaine n' avera vers eus guarant , 
des duze piers frunt trestut lur talent . 
ço dit clarel a la chiere rïant : 
en manacer ne guaine l' um nïent . 
j' ai oï grantment preiser rollant 
n' at plus produmme deci k' en orïant ; 
envers s' espee n' at humme guarant . 
meis mes deus pri , mahun e tervagant , 
k' uncore eie de li assaiement 
k' un colp li duinse de m' espee trenchant 
amunt le chief sur le healme luisant : 
mult par iert dur si desk' as denz nel fent . 
kar jo ai grant dreit si nel aim de nïent 
kar il m' occist samsoinie de muntbrant , 
sire panpelume , a un turneiement 
il fu mis freres , si ai le quor dolant , 
murrai de doel si mun frere ne venc . 
franceis chevacent tut celeement 
delez un bois qui ad a nun forestent ; 
la noise entendent , si arestunt a itant . 
li duc rollant les veit premierement : 
seingnurs , fait il , ore estait gentement . 
veez paens sur la roche qui pent , 
ne sunt ke quatre par men escïent ; 
bien i poüm juster seürement , 
la merci deu omnipotent . 
e cil respunent : tut a vostre talent 
les hanstes mettent sur les feutres devant , 
vers les paiens se vont esperunant . 
clarel reguarde vers levant 
e veit les cuntes brochier mut fierement , 
ses compaingnuns apele ignelement : 
seingnurs , fait il , aiez grant hardement . 
treis chevalers vei de deça puinant . 
alez encuntre , sachez qu' il vont querrant 
e il leissent curre sanz nul retenement . 
n' i out plus dit ne demandé nïent 
quil' sunt , dunt vienent ne qu' il vont querrant , 
meis de lur lances fierent durement . 
ascanard fiert sur l' escu rollant , 
desuz la bucle le depiece e fent : 
fort est la bruine ne depiece nïent ; 
frusse la lance en sun le fer devant . 
li quons le fiert tant ascemeement 
k' escu ne halberc ne li valt nïent : 
le piz li trenche , le curaillie li fent , 
mort l' abati del bon destrier curant . 
puis a dit rollant en rïant : 
fiz a putain , trové avez rollant 
k' aliez ore si forment manaçant . 
cursable juste a ogier le curteis , 
gent colp li done sur sun escu de peis , 
ultre l' en passe l' enseinie de cicleis 
del halberc trenche mailles trente treis ; 
lez le costé li met le fer galeis 
enpeint bien mes ne li valt un peis . 
ogier le fiert en l' escu cle maneis , 
par mi les armes li met le fer galeis ; 
ne li valt mie le bon halberc un peis : 
el cors li met le penun a orfreis . 
mort le tresturne del destrier espaneis , 
el repairer li dit dous moz curteis : 
fiz a putain , ço est ogier le daneis , 
pur tels colps feire m' aime charle li reis . 
oliver juste al rei de ninivent 
a balsami qui at grant hardement . 
sur sun escu u out un lïun peint 
mes oliver le fiert si dreitement 
sur la ruele que par mi le fent , 
la vielle bruinie ni li valt nïent , 
l' ensenie met tut dreit el cors devant . 
mort l' abati del destrier sanglent , 
puis li a dit : al malfé te comant ! 
al turn k' il feit si vint clarel puinant ; 
cil en prendra del paien vengement 
si oliver a icest colp l' atent . 
meis li niés charle li traverse devant : 
clarel le fiert sur l' escu devant , 
la bone bruinie li fu de mort garant . 
li bon destrier lieve les piez avant ; 
le destrer recule , sil veit cunsivant 
k' en un munt chiet le destrer rollant . 
en halt s' escrie , s' enseine naimant , 
vers la cité s' en volt aler fuiant , 
mes li daneis li est alé devant . 
grant colp li dune de l espee trenchant 
en mi le piz sur cel halberc luisant ; 
la bone bruinie ne false ne n' estent . 
delez un munt l' abat del auferant . 
oliver prent le bon destrier curant , 
vient a rollant , par le frein li rent : 
sire , fait il , muntez ignelement 
de part ogier le vus doins e present . 
meildre est del vostre , jo qui qu' il valt les cent . 
li quons salt sure k' a arçun ne se prent 
e li paen est lievé en estant . 
treit at s' espee , mellee la trenchant , 
l' escu enbrace , forment se defent . 
rollant sake durendal le vaillant , 
un colp li veit doner de maintenant 
meis li paen jette l' escu devant . 
trestut li trenche quanke l' espee enprent , 
fort se cumbat , mes ne li valt nïent : 
seingnurs , , ma veie vus demant 
pernez mei vif , eschec avez fait grant . 
quels est li sires ? par m' espee me rent . 
s' espee rent , li quons rollant la prent , 
puis li ameinent un neir destrier muvant 
dunt fu occis li rei de ninivent . 
li compaingnun repairent de juster . 
clarel ont pris , sil quident mener , 
a charlemaine le volent presenter . 
meis einz qu' il puissent une liwe aler , 
d' altre matire lur estuvera parler , 
kar sarazin repairent de preer : 
mil e cinc cenz tant i pot hum aismer . 
oient les corns , les busines suner , 
veient les healmes menu estenceler 
e les ensenies par amunt venteler . 
rollant les veit , si comence a sifler . 
a ses estrius s' afiche li ber 
envers ogier prist li quons a jurer : 
par cel seingnur qui deu se fait clamer , 
s' a durendal me peusse a eus meller , 
tant me verrez occire e decolper 
ke les noveles irreient ultre mer . 
seignurs baruns , ço li dit oliver , 
a sages hummes l' ai oï recunter 
hum ne se pot de tut ses mals garder 
ne um ne pot tuz jurs senz juste ester 
e , quant hum quide grant leesce encuntrer , 
idunc est il plus pres del desturber . 
veirs , dit ogier , ci a mal a penser 
ne ci n' avera mester d' esponter . 
veez paens , nes poez eschiver 
par mi lur lances nus estuvera passer . 
ore deit chascun sa pruesce mustrer . 
puis k' um est pris , nel deit hum afoler 
kar bien nel poüns amener 
bien le nus pot encui reguerdoner . 
e dist clarel : franc quor te fist parler . 
sire rollant , ço dit ogier le ber , 
fort estes e fiers , hardiz e redutez 
e de bataille bien enluminez ; 
e oliver est chevaler pruvez , 
e jo meïsme de maint pas eschapez . 
veez paens , refuser nes poez 
n' altre sucurs d' umme n' atendez . 
ki ore n' i fierge , il seit cuard pruvez . 
munjoie escrient , eis les vus ajustez , 
ja i avera des morz e des naverez . 
rollant feri un paien berruier 
qui plus est neir que mure de murer ; 
mort le tresturne en mi liu d' un sentier . 
e oliver fiert balsan de muntpellier 
e li danais juste al sarazin motier ; 
mort les abatent , cil furent li primer . 
treis ont occis des hanstes de pummer , 
puis ont treit les espees d' ascer . 
rollant les veit od durendal trenchier , 
par un e un les feit trebuchier . 
oliver trovent li paien mult fier ; 
a halteclere i fait tel sentier , 
bien i purreient quatre chars encuntrer . 
li bons daneis i fet mult a preiser , 
de bien ferir ne se volt targier ; 
estreint curteine , si broche le destrier , 
a trente paens a fait les chiefs voler . 
a tant est venu carmel de tabarie , 
un sarazin qui tus les altres guie , 
bien est armé , si set sur pennepie . 
en sun language , a halte voiz escrie : 
ke faites vus ? mahumet deu vus maldie ! 
que dirrum nus al emperur garsie ? 
ke par treis hummes est si grant gent hunie ? 
jo toldrai a un des treis ja la vie . 
puint le destrier , la lance a brandie 
e fiert ogier sur la targe flurie : 
desuz la bucle la freint e percie ; 
la bone bruine ne li valt une fie : 
el cors li met l' enseinie d' orcanie . 
naveré l' abat , ki ke peist u rie . 
veit le rollant , ki ke peist u ki rie 
ferir le vet sur le healme de burie , 
tut le purfent sanz nule garantie : 
culvert , fet il , deu del ciel te maldie ! 
de quel vassal m' as tolu la compaingnie ! 
par le champ broche l' alfage de nubie , 
un sarazin que dampnedeu maldie , 
cusins fu a la bele alfamie ; 
hui matin li promist druerie 
e il promist colp de chevalerie . 
si deu n' en pense , le fiz seinte marie , 
il lur fra mult grant estultie . 
fiert oliver sur la bruine sarzie , 
fort est l' auberc qui li garda la vie 
jus l' abati mes il nel navera mie . 
li quens relieve , si salt sur pennepie , 
le bon destrier carmel de tabarie . 
a halte voiz sun compaingnun escrie : 
sire rollant ne vus esmaez mie . 
jo vus en ai la meie fei plevie 
ne vus faldrai tant cum averai la vie 
ore comence le bruit e la folie 
de nos françeis e de la paienie . 
li bon deneis haste de relever , 
grant est la presse , ne pot el bai monter . 
lors comence l' espee a reguarder : 
oï , curteine , tant vus poi amer 
en la curt charle vus feissez a löer . 
hui estuvera mei e vus deseverer 
mes , einz que muire , vus voil esprover . 
fiert un paen sur sun healme cler , 
desk' as denz li fait le brant culer . 
rollant recleime mes il nel ot , li ber , 
kar il a tant endreit sei a penser 
qu' il ne set quel part il deit aler . 
oger assaillent sarazin e escler : 
il se defent cum gentil e ber . 
li reis clarel le veit mult pener 
e de l' espee ruistes colps doner ; 
en halt escrie : paien , laissez ester ! 
rent tei , ogier , ne t' estuet pas duter . 
tu te poz bien sur mei afïer , 
n' averas mal dunt te peüsse aider . 
dist l' almoafle : vus nel poez tenser . 
ja li verrez tuz les menbres colper . 
clarel l' entent , vif quide forsener ; 
treit a s' espee , un colp li veit doner 
k' en mi le champ li fet le chief voler . 
puis li a dit : leissez ogier ester ! 
vient al destrier , si fait le duc monter ; 
uit sarazins a fet demander 
de sa meinee u plus se deit afïer : 
seingnurs , fet il , ore pensez del errer . 
dites m' amie que face ogier guarder . 
il lur livera , sis a laissé aler . 
sovent li funt ses plaies pasmer . 
la fille al rei , alfamie al vis cler , 
en un vergier entra pur deporter , 
ensembl' od lui guaïte e bel amer . 
virent paiens a la barre passer ; 
dit l' une a l' altre : alum a eus parler , 
de lur corage saver e demander . 
dist alfamie : baruns qu' iluec estez , 
de vos noveles kar nus recuntez , 
cil chevaler , u fu il encuntrez ? 
fu il pris en juste u en estur naverez ? 
pucele gente , fait li velz almafez , 
par mahumet , purquei nus en gabez ? 
ja avum nus les quors itant enflez 
ke nus n' en prent de rire volentez . 
ki a ço fait ? guarde nel me celez 
e dient cil : cist fol buinard pruvez , 
il e dui altre , ont si les noz menez 
k' a cent paens ont les testes colpez . 
clarel vus mande , vostre ami le senez , 
pur sue amur que cestui bien guardez . 
dist la pucele : ore vus returnez . 
pernez mei les altres , sis mi amenez . 
dient paiens : einz passera estez . 
puis dit al cunte : ore vus en venez . 
jo vus promet que bon ostel averez . 
cum avez nun ? de quele gent estes nez ? 
ogier ai nun , le daneis alosez , 
en la curt charle en est mi parentez . 
dist la pucele : ore vus conuis assez . 
ces treis puceles ont amené ogier 
en une place desuz un oliver . 
primerement areinent le destrer 
puis desarment le curteis chevaler : 
l' une prent le halme , l' altre le brant d' ascer ; 
del dos li treient le bon halberc dublier , 
ses plaies levent , sil mettent culchier . 
d' une herbe duce li donent a mangier 
ke deu meïsme planta en sun vergier , 
tostseine at a nun , tel pot hum preiser . 
cil s' en dormi qui at grant mester . 
quant il s' esveille , si se sent tut legier 
e plus fu sein que pume de pumer . 
ore leissum ici del curteis ogier 
qui assez at de quank' il at mestier . 
del duc rollant dirum e d' oliver 
qui se cumbatent as espees d' ascer . 
uncore i a des paens un millier : 
ne poent mes les granz colps enbracier ; 
s' il s' en fuient n' est pas a merveiller . 
fuiant s' en vont tut un chemin plener . 
paens les siwent pur les testes colper . 
otinel fait les cuntes demander ; 
lors saveit bien , quant nes poeit trover , 
ke vers atille sunt alé pur juster . 
ignelement se curut aduber 
e ovec lui tel set cenz chevalier ; 
trestut li pire purreit un rei mater . 
el destrier munte , si veit al rei parler : 
sire , faites franceis vistement armer . 
alum le seige mettre e ordener , 
kar vostre niés m' at pur cuard prové 
k' ui matin est alé pur juster . 
si mal li vient , qui en deit blasmer ? 
trop se volt faire sur tuz hummes loer ; 
meis , par celui qui deu se fait clamer , 
si jo puis hui sarazins encuntrer , 
bien m' i orrez munjoië escrïer 
e de m' espee si ruiste colp doner 
ja de rollant n' estuvera parler . 
nostre emperere a fait un corn soner ; 
franceis s' adubent , si vunt le punt passer ; 
al duc samsun fist l' enseine porter . 
la veïssiez tant gunfanuns lever , 
tanz hanstes dreites , tant pennuns venteler , 
deu ne fist humme kis peüst anumbrer . 
forment s' afichent cil legier bacheler , 
les uns vers les altres comencent a vanter 
de ruistes colps sur sarazins doner . 
del ost s' en partent cil set cent bacheler 
ke belesent a tuz a sun manjer . 
otinel broche fluri sun destrier 
devant les altres al treit d' un archer ; 
bien est armé a lei de chevaler ; 
ses cunuissances d' un paile cursier : 
ne peisent mie quatre fuilz d' un saltier ; 
n' est mie nez quis peüst alegier 
kar feu ne flamme nes poet damager 
e cil qui at le pesant d' un dener 
tant nes peüsse naverer ne blescier 
ke ne sente tut sein e legier . 
la fille charle ki mult fait a preiser 
les li dona e l' enseignie galtier . 
rollant encuntre al eissir d' un viver , 
de sa parole le volt cuntralïer : 
sire , fait il , venez vus de peschier ? 
quidez vus sul les paiens tuz mangier ? 
e jo e vus i averun assez a rungier . 
turnez ariere ! ja vus poez vengier . 
mort sunt paens , mar virent l' enchascier . 
guarde sur destre , si at veu encumbrier 
ki s' en veneit cunsiwant oliver ; 
ja li aveit si naveré sun destrier 
ke de set parz i vit le sanc raier : 
mult li aveit sucurs grant mester . 
otinel broche fluri sun destrer , 
brandit sa lance , veit ferir encumbrier 
desuz la bucle en fait l' escu percer : 
ne li valt mie li clavels un denier ; 
l' enseinie blanche li fet el cors banier , 
mort le tresturne en mi liu d' un sentier . 
estult de lengres ala ferir claver , 
escu ne halber nel pot de mort aider , 
mort l' abati delez un genester . 
munjoie , escrient , ferez i chevaler ! 
e il si funt qui meuz se pot aider . 
la out grant bruit as enseingnes beisser : 
dunc veïssez fier estur comencer , 
tanz hanstes freindre , tanz escuz percïer 
e tanz halbers rumpre e desmaeiler , 
e sarazins verser e trebuchier . 
suz ciel n' at humme kis peüst aconter . 
engelers en veit les rencs cerchant ; 
sa hanste a freinte ; en sun poin est sun brant . 
veit clariados qui tient numilliant , 
k' a justé a reiner de melant : 
abatu l' a , si ameine l' auferant 
mais engeler li cuntredit itant : 
nel amerras , ainz te frai dulant . 
ferir le vet sur sun healme devant 
par tel vertu que desk' as denz le fent ; 
le cors chiet jus , l' alme vet a turment . 
un sarazin i veit espurunant , 
ço est galatas qui tient tyrie la grant , 
desur ses pers a pris grant hardement ; 
beise sa lance , l' enseinie vole al vent , 
envers le cunte met sun cors en present . 
as espuruns tant cum cheval li rent , 
fiert engeler sur sun escu devant , 
ultre li met l' enseinie alïant , 
bien pleine palme le descire e estent ; 
desuz l' essele li met le fer trenchant , 
deu le guarist k' en la char nel prent . 
nel pot tenir sele n' estriu d' argent , 
voilie u ne voille , a terre le descent . 
gaïte escrie k' il ne porte le guant . 
engeler est en la presse entrez , 
sis bons escuz li est del col volez , 
mien escïent il fust bien remuntez , 
quant talot broche , un turc desmesurez 
- mort at mil hummes puis qu' il fu adubez ; 
od seisante altres est sur li arestez : 
lancent les lances , les gros darz enpennez , 
e gavelocs e fausarz quarrez . 
mult malement fu le jur debutez : 
sis haubercs fu en trente lius nafrez , 
n' est pas merveille s' il est mult blescez , 
mais il n' a plaie dunt il se sent encumbrez 
si a cheval puisse estre muntez . 
sis branz d' ascer iert as turcs privez 
tels sunt seins k' il trenchera les chiefs . 
a recusse vient puingnant ysorez , 
galtier de huns e davi li menbrez , 
girard d' orliens e hertald li barbez ; 
de bien ferir s' est chascun aprestez , 
munjoie escrient , si les ont reculez 
si k' engelers est el bai muntez . 
granz colps se donent en ces escuz listez , 
ensemble justent talot e ysorez : 
les eis depiecent , si ont les quirs percez , 
les fers se plient sur ces halbers safrez , 
nes pot tenir sele n' estriu dorrez , 
peitrel ne cengle ne frein d' argentez . 
tut li plus fort est a terre versez . 
talot relieve , si salt sus ysorez ; 
mettent lur mains as espees delez , 
l' ascer luist des branz qu' il unt levez , 
forment se fierent sur ces healmes gemmez . 
ja feust le champ de quei que fust finez 
ne fust la presse que lur a desturbez . 
galtier de huns a armagot s' est justez , 
mort l' abati , l' alme enportent mals fez . 
franceis i fierent as bons branz acerez 
trenchent espalles , eschines e costez . 
d' ambes parz i trebuchent assez , 
li plus delivre en est trestut encumbrez , 
de sanc vermail en est tuschie li prez . 
arepairer , broche un turc de florïent 
d' une cité dela inde la grant , 
vint a clarel , par la reidne le prent : 
sire , fait il , par vus ne faisum nïent . 
ço dist : ja avrez mun talent . 
selunc les eves n' eleissent nïent , 
envers les noz vont espurunant . 
clarel s' escrie , s' enseinie naïmant , 
arapater , la süe florïant . 
a ces enseinies vienent mor e persant , 
e arabiz tuit bien tresk' a cent : 
celui n' i a nen ait gunfanun gent 
u arc turkeis u gaveloc trenchant . 
franceis reculent bien demi arpent . 
li reis justa a droün l' alemant , 
l' escu li brise suz la bucle d' argent , 
l' escu li false , li clavel en estent ; 
el cors li met sun espé trenchant , 
entre les francs l' abati mort sancglent . 
arapater tient l' espee trenchant , 
girard d' orliens en fiert tant egrement 
ke la cervele e les oilz li espant . 
quant il l' at mort , si s' en veit gualopant 
mes otinel li est venuz devant , 
s' espee treite , sun escu portant . 
arapater curt vers li auferant , 
ferir le veit par mut grant hardement 
si ke l' escu e le healme li fent ; 
dur sunt li quir , ne pot ester nïent 
mes la grant targe tresk' as armes prent ; 
ço m' est avis , ja feist tut sun talent 
quant li brise s' espee en estraant . 
otinel le fiert abandunement 
par tel vertu ke desk' al quor li fent , 
li cors jet jus , a diables le comant , 
puis si a dit : nus esteium parent : 
pur tel servise tel guerdun te rent . 
li reis clarel est al turneiement , 
de tutes parz veit tresbucher sa gent , 
murir e braire e occire a turment . 
entre franceis s' esleisse irrement . 
a ceste puinte occist ricard d' eiglent , 
garnier d' angiers e hugun de clarvent , 
helis le pruz jeta mort sanglent . 
fors de la presse eissi si gentement 
k' il n' i perdi un espurun vaillant . 
sune sun gresle pur ralïer sa gent , 
meis il ne pot aver od sei que cent . 
cil s' en vont vers la cité fuiant , 
franceis lé siwent qui les tresbuchent sovent . 
paiens se fuient e cil de barbarie 
desk' as destreiz sur la roche naïve . 
iloques encuntrent la riche compaingnie 
de la meisnee l' emperur garsie : 
vint mile sunt la pute gent haïe 
ja feust bataille ne remansist mie 
meis li jur vait , si passe cumplie : 
clarel met jus la grant targe flurie , 
trait la ventaille de la bruinie sarzie . 
a halte voiz vers otinel s' escrie : 
va ki es tu ? mahumet te maldie ! 
di mei tun nun , sil nuncirai garsie . 
dist li cunvers : nel te celerai mie . 
ço est otinel a la chire hardie , 
fiz galïen , ma mere at nun clye . 
baptizé sui , laissé ai la folie . 
charles de france m' at doné lumbardie 
e belesent sa fillie a amie . 
jameis paien n' amerai en ma vie . 
ço dist clarel : merveillë ai oïe ! 
as tu dunc issi ta fei mentie ? 
enchanté es , si as beu l' esterlie 
de quei cil mirie destemprent l' esturdie ! 
ber , kar te vienc , si te recuncilie . 
fai dreit mahun de si grant felonie 
cum tu as fait de ta lei k' as guerpie . 
jo metrai peis entre tei e garsie , 
si te durrai l' ametrai d' almarie . 
dist otinel : ço ne frai jo mie . 
maldehez ait la vostre compaingnie ! 
mes , par la fei que dei sainte marie , 
si te puis prendre u l' emperur garsie , 
jo vus pendrai as puis de gatanie . 
fait li paien : or as dit grant estultie 
des meillurs hummes de tute paienie . 
mult avez le quor plein de felonie . 
prest sui ke face vers tei un aatie , 
tut sul a sul , de m' espee furbie 
ke tis baptesmes ne la cristïenie 
ne cele messe ke prestre sacrefie 
vers nostre lei ne valt un alie . 
melz valt mahun ke fait le fiz marie . 
dist li cunvers : dïable sunt en tei . 
si vols mahun defendre envers mei , 
fai mei seür ke ne remanie en tei 
e jo defendrai dampnedeu e sa lei . 
li sarazin en a lievé le dei 
e otinel li a promis sa fei 
ke la bataille ne remaindra en sei . 
en la cité en est clarel entrez 
e otinel en a les suens amenez . 
herbergié sunt nos franceis es prez , 
tendent lur loges , si ont feu alumez ; 
cil mirie portent uniement as naffrez ; 
les morz en ont en fosses enterrez . 
al trief le rei est otinel alez ; 
nostre emperere est encuntre alez 
o belisent e naimes li barbez ; 
l' estriu li tenent , li ber est desmuntez . 
la fille charles li cerche les costez 
k' il ne seit entamé ne nafrez ; 
treis feiz la beise quant il fu desarmez . 
filiol , dist charle , curteise amie avez 
sire , fait il , deus en seit loez ! 
ço comparunt li paen mal senez ! 
l' ost le rei guaitent burguinun e alemant . 
la nuit dormi charle seürement 
e li paien guaitent fierement : 
cornent e crient desk' al soleil levant . 
clarel se lieve al jur aparissant , 
ist de la chambre , si s' arme ignelement . 
a l' adubier fu tanor de muntbrant 
e melïens e apolin le grant . 
quatre feiz est majur d' un gïant . 
en dos li vestent un halberc jacerant : 
ki l' at vestu ne crient arme trenchant 
ke maele en oste tant sunt li clou tenant . 
meis si otinel pusse apresmer tant 
k' a cureçuse k' il fierge del trenchant , 
ja vers l' espee n' avera hauber guarant . 
el chief li lacent un healme al rei priant , 
n' est pas de fer ne de fust ne d' argent , 
ainz est d' ost de la teste d' un serpent ; 
escrit i sunt jovin e tervagant 
e mahumet en la guise d' un enfant : 
cil sunt li deu k' il recleime sovent , 
par ces quide il aler seürement . 
al col li pendent un fort escu peisant , 
tut est de quir , n' i a de fust nïent , 
dis e vuit bucles en i a d' or luisant . 
puis li aportent un enseinie pendant , 
d' un vermail paile , percié menuement . 
puis ceint mellee , s' espee trenchant , 
k' il ne dureit pur mil mars d' or luisant . 
en mi la place li meint l' um turnevent 
qui tant va tost quant il espurun sent 
que l' arundele post prendre en volant . 
salt en la sele k' a arçun ne se prent , 
sune sun gredle pur esturmir sa gent . 
par la cité s' arment li mescreant , 
li reis s' en turne as esperuns brochant . 
dist alphamie : a mahun te comant ! 
apolin sire , victorie li cunsent ! 
de mil mars d' or te frai acressement . 
fors de la porte se vet espurunant , 
aprés lui vunt sarazin e persant , 
e arabis e turcs bien desk' a cent . 
mahumet levent en un char vertant , 
ultre li passent la fort eve bruiant , 
sur un halt pui le leissant en estant . 
forment l' atachent a chaenes d' argent 
k' il ne cheie n' ariere n' avant . 
trestuit l' aürent e prient humlement 
que vertu i face , chascun i fet present : 
tut li plus povre i offri un besant . 
clarel s' en veit sun destrier aleissant , 
arestez est sur un eve curant ; 
veit l' ost de france e derire e devant , 
suavet le dit que nul nel entent : 
mahumet sire , fet il , cum faite gent ! 
icil frunt garsie al quor dolent . 
nostre emperere est par matin levez , 
sur l' eve del tol deporter est alez 
e ovec lui de ses meillurs privez . 
rollant i est e naimes li barbez , 
e oliver e ote li menbrez . 
clarel s' est a la rive arestez , 
a haute voiz escrie : vus ki la estez 
est iloec charle , li chanu , li menbrez ? 
feit l' emperere : frere , que me volez ? 
jo te dirrai que mar fussez vus nez , 
trop as vescu , chanu es e barbez . 
piesça ke dussez estre a un pel tuez , 
travallez estes e destruiz e deseritez . 
ja est ta corune e tis empires donez 
al meillur humme k' unques mes fust nez , 
florïen de sulie ki tant est alosez . 
cil estera reis de france clamez . 
ço dit li reis : mut par es enparlez 
e de mençunge dire bien endoctrinez . 
uncore sail al destrier tut armez , 
quinze forz reis ai par force matez . 
ore te promet ma fei , si ert veritez , 
ja mes n' en ert cest siege deseverez , 
si ert pris garsie e destruite sa citez . 
e dit clarel : dire te fist mal fez . 
ne fais a creire , trop as tes jurs usez , 
chief as chanu , si sunt ti peil mellez . 
par tei n' iert mes faite nule buntez 
n' estur comencé ne tur enfermez . 
vergunie a charle , si a francs esgardez ; 
al curuz k' a si est desafublez . 
dit a galdin : mes armes m' aportez ! 
sire dit otes , vostre ire atemprez ! 
pur meie amur ne vus desmesurez 
kar j' ai ma fei vers clarel afïez . 
d' un' grant afeire ore voil ke m' entendez . 
jo di mahumet ne deit estre honurez 
n' en ot ne veit d' enfer est mal fïez ; 
tute sa force ne valt treis oefs pelez , 
a diables seit le suen cors comandez ! . 
il dit n' est pruz seinte cristïentez 
ne li baptesme dunt sui regenerez . 
mes , par le funz u fui baptizez , 
si la bataille de lui ne me dunez , 
ja meis de mei ne serrez bien amez . 
filiol , fait charle , par cest guant la tenez . 
cil vus aïe qui en croiz fu penez ! . 
li reis clarel entendi la reisun , 
irreement en apele otun : 
culvert , feit il , purquei guerpis mahun , 
la lei seintisme que nus aver devum , 
par quei les suens vendrunt a rançun 
al grant juïse u nus tuz en irrum ? 
ki iloc ert avera tel guerdun 
k' en paraïs irra senz cuntenciun . 
mes icil deu qui jhesu at nun 
estera pris e iert en prisun , 
cum traïtre e fel de tartarun , 
e tu meïsme el puz de baratrun , 
el grant enfern u gisent li larun . 
ja mes nul jur n' averas rançun . 
va , prent tes armes , jo t' apel felun . 
dit otinel : nus vus en defendrun . 
franceis curteis ameinent le chevalier , 
gentement l' arment desuz un oliver ; 
rollant li vest un bon halberc dublier , 
apres lui lascent le healme al rei alier 
qui babilonie cunquist par guerreier ; 
de cureçuse le ceint le fiz reiner , 
al col li pendent la targe de sirer . 
estult li done l' enseinie al rei loier , 
li fer fu bon , la hanste de lorier . 
uns esperuns pur sun cheval brocher 
li a chaucié droün de muntdisoier . 
belesent tient sun arabi cursier , 
treis feiz la beise puis salt el destrier : 
bele , dit il , jo irrai la lei deu vengier , 
cristïenté lever e eshaucier , 
paiene gent hunir e vergunier . 
la vostre amur comparunt il mult chier . 
amis , fait ele , deu vus pusse aider ! 
al erceveske se fait li ber seinier , 
eve beneite sur ses armes geter . 
del ost se part quant il fu adubez , 
sa hanste leve , si passe ultre les guez . 
li reis clarel est encuntre alez , 
en halt s' escrie : traïtre defïez , 
mar i passastes ultre les guez ! 
kar ja esteras a grant hunte liverez 
e detrenchiez , occis e demenbrez . 
ja n' i valdra rien li parentez . 
es tu uncore nule rien purpensez 
que mahumet deit estre deu clamez , 
de tut le siecle serviz e honurez ? 
qui en lui creit ja mes n' iert afolez . 
mais cil deu a ki tu es turnez 
ne valt vers lui uns esperuns dorrez . 
par deu , fait otes , culvert , vus i mentez . 
si jo cumbat , tu esteras matez , 
kar de jhesu averai la poestez ; 
n' autre de lui nen iert deu apelez . 
dehez en ait mahun e fiertez ! 
e vus meïme que par lui vus clamez 
de mun espé vus ferrai neelez 
par cel seingnur qui en croixs fu penez 
tumber vus frai s' a cest colp m' atendez . 
otinel broche sun arabi curant 
e clarel broche sun destrier turnevent ; 
sur les escuz se fierent durement , 
par mi se passent amdui li fer trenchant 
desk' as halbercs que de mort lur defent . 
il sient ferm e enpeinent forment , 
a lur estrius s' afichent reddement ; 
li uns ver l' altre del abatre cuntent , 
rumpent lur cengles e les peitrals devant , 
amdui s' abatent li chevaler vaillant . 
rodlant s' en rist e dit a belisent : 
si m' aït deus , cest butier valt un chant . 
dit la pucele : or ai le quor dulant . 
a seinte marie mun ami vus comant . 
paient glatissent pur clarel d' arinant , 
mahumet prient e crient haltement 
ke vers otun li seit de mort garant . 
treit a mellee s' espee la trenchant 
e otinel s' est salli en estant ; 
tint curcecesu al punt d' or luisant . 
si se requerent amdui irrement 
grant colps se donent amdui meintenant 
amunt es healmes u li or resplent : 
le feu en salt ke l' erbe s' esprent . 
li sarazin fu mult bon chevaler . 
leve mellee dunt li branc fu d' ascer 
e fiert otinel sur le healme le rei alier ; 
tant par est dur nel pot mie trenchier 
meis par le colp l' estut un poi pleier . 
tant l' estuna k' il le fist agenuiller . 
seinte marie , dist charle al vis fier , 
garissiez , dame , tun curteis chevaler 
ki se cumbat pur sa lei eshaucier ! 
otes relieve , si ot corage fier , 
l' escu enbrace , si fait un salt plener , 
de cureçuse li dune un colp plener : 
del healme a or li abat un quartier , 
trenche la coife del jacerant dublier , ; 
la jowe en prent od trestut le jower 
si que les denz en vit um blanchïer . 
par deu , dit otes , issi deit l' um chanchier 
colp pur colee , maille pur dener . 
bien semblez humme qui voillie eschiner . 
ne t' avera mes alfamie mester , 
ja mes pucele ne te voldra baiser . 
li sarazin est durement nafrez , 
bien set que ja mes en curt n' ert honurez ; 
tient mellee dunt li punt fu dorrez . 
ja ert a otes si ruiste cops dunez , 
si deu n' en pense e la sue buntez , 
dunt charles ert dolenz e si barnez . 
li bon cunvers n' est pas espuntez , 
ainz est plus fiers que lïuns esfrenez . 
sur sun chief met sun fort escu listez , 
clarel i fiert cum humme forsenez , 
par mi le trenche , sin a les clos ostez ; 
le healme li fent que fu a or bendez 
desk' a la coife est li branc avalez . 
ne fust le halberc que tant est serrez , 
ja mes pur juste ne serreit demandez , 
mes nepuroec si forment est quassez : 
par mi les mailles est li sanc volez . 
par fei , fet otes , trop est cist colp alez . 
ore vei jo bien que de rien ne m' amez . 
par seint denis , ja t' iert guerdunez 
par tel mesure si bien ne vus guardez . 
ja mes pur mire ne serrez bien sanez . 
otinel ruille les oilz de mal talent , 
de cureçuse li dune un colp pesant ; 
vers la senestre li a jeté le brant 
de juste le col de sur le halberc luisant : 
trenche les mailes e tut le quor en fent , 
desk' en la terre fait culer le brant . 
cil ne se poet mes tenir en estant , 
mort chiet a terre , l' alme s' en veit criant 
e mahumet sun seingnur maldiant . 
otes escrie : munjoië , passe avant ! 
paiens defi pur amur belisent . 
franceis sunt lé e sarazins dolant . 
li reis garsie a mult tost entendu 
ke li paien est mort e abatu . 
tant est dulant , unques mes si ne fu : 
oï clarel , cum jo t' ai perdu ! 
cil qui t' a mort m' a el quor feru . 
fillie alfamie , ja mes n' averas tel dru . 
si ui nel venge , ne me pris un festu . 
prent dulcejoie , sil sone par vertu , 
set milie gredles li respunent menu . 
vint millie sunt a primer chief eissu , 
de ceus deriere n' en est nul cunte tenu , 
ki tuit manacent charle le vielz chanu , 
rollant le cunte e oliver sun dru . 
nostre enperere a sa gent ajustee , 
fist duze escheles de sa gent honure 
ki de bataille est tut dis aprestee . 
a vint mile hummes est li menur aesmee 
rollant est la primere liveré 
de ses de france de cumbatre s' agree 
paien averunt mult male destinee . 
le fiz pepin a ordané sa gent , 
bien sunt armé chascun a son talent . 
li reis chevalche sur un destrier ferant , 
par grant vertu as estrius s' estent ; 
naimun apele , si li dit en rïant : 
duc de bon aire , m' enseinie te cumant . 
de tels servises m' avez fait plus de cent . 
porte le , sire , si vus durrai volant 
mun bon destrier que vus cuveitez tant . 
de set chasteals vus vest hui par cest guant . 
a testmonie pernez guinemant , 
rotolt de perche e gefrei le normant . 
sire , fait il , tut a vostre cumant . 
pur bien porter n' i perdrez nïent . 
franceis se vont lur ost conreer , 
otes se veit desuz un arbre armer ; 
d' escu , de healme l' estoet renuveler , 
mes belisent li feit aporter . 
od lui se veit gerin de seint omer , 
fromund d' artois e garin de muntcler . 
adubez est , si remunte li ber . 
prist un' enseinie pur franceis cunforter . 
lores comande ses olifanz soner , 
e cil si font mult haltement e cler . 
vers la batalle comencent a errer . 
lur fier ost funt li paen assembler 
e lur compaingnies vers nos franceis turner : 
tant en i a , ne sai le numbre conter . 
lur estandart fait garsie lever . 
dient paien : alum a cels juster , 
faisum nos lances en lur escuz hurter . 
viengent avant cil leger bacheler , 
cil que de france se voldrunt en heriter 
as branz d' ascer la viengent aquiter . 
nostre est le champ , bien les poüm mater . 
noz franceis chevalchent fierement 
e li paien mult orguillusement . 
del ost s' en par un turc priveement , 
al rei garsie a demandé le guant 
del primer coup pur occire rollant 
u oliver u ote le vaillant ; 
quel k' il encuntre n' irra altre querant , 
seit chier monté , que li veit a talant : 
de cheres armes est armé gentement , 
de cunuissans semble bien normant ; 
d' un drap de seie ke firent sulïant 
a tut cuvert sun halber reluisant 
e sis chevals si qui n' i piert nent . 
li aligod vont a terre ferant . 
porte une mace en sun braz pendant 
k' il li duna al matin en rïant 
la fillie al rei cursable , damïant . 
pur la pucele a pris tel hardement 
dunt il murra devant midi sonant . 
la hanste a redde e fer i a trenchant 
e gunfanun qui ventel' al vent ; 
si est fermé a quatre clos d' argent . 
le cheval broche , li cheval se destent . 
envers lé noz se vait espurunant ; 
en halt s' escrie : di va u est rollant ? 
hui en cest jur vus frai mult dolant . 
cumbatrai par mun cors sulement 
que france est nostre e a garsie apent 
ne charlemaine n' i deit aver nïent . 
a tort est rei , ore vien , si le defend . 
rodlant l' entent , si a mué talent ; 
envers le turc se veit espurunant , 
lance lieve e trait l' escu avant . 
ja ert la juste d' eus dous certeinement . 
de nos franceis vunt les reines fremissant 
li plus hardi voldreit estre avant . 
martoires fiert rollant en sun escu , 
desuz la bucle li a freint e fendu , 
trenche les mailles al fort espé mulu ; 
pres del costé le li a abatu , 
suz la chemise de desur la char nu ; 
sun destre estriu li a del pié tolu , 
enpeint le bien , mes ne li valt un festu . 
la hanste brise , le quons l' a si feru 
desur l' arcel k' il le porte par vertu , 
ultre l' en passe li bon fer agu ; 
mance d' armur ne halberc qu' ait vestu 
ne li valt mie encuntre mort un festu ; 
le piz li pierce , le quor li a fendu , 
enpeint le bien , mort l' at abatu . 
munjoie escrie , paien l' unt entendu . 
dous moz li dit : bien vus ai conu . 
ja mes en france n' iert par vus plai tenu ; 
charles a dreit , vus l' avez perdu . 
dist l' almuafle ki maragunde fu : 
par mahumet , cesti avum perdu . 
c' est rollant kil nus a tolu . 
si jo nel veng mult serrai cunfundu . 
l' almuafle s' eleisse a oliver 
e li quons broche fauvel sun bon destrier . 
li sarazin fiert le fiz reiner , 
l' escu li pierce , si fait les es pleier , 
cent mailles trenche del bon halberc dublier 
que del costé li fait le sanc raier . 
e li druz charle le fiert par tel irrer 
ke sis escuz ne lui valt un denier 
ne sis chevals la reinie d' un prunier . 
el cors li met l' enseine de sirier , 
mort l' abati de liez un rochier . 
muntoie , escrie , fierez i chevaler . 
des ore i fierent franceis e beiver 
e loerenc , aleman e puier , 
normans e francs , flemengs e berruier . 
mult ot grant bruit al gunfanuns beisser . 
avant se traient cil ki curage ont fier 
mes li cuart n' orent iluec mester . 
li hardi funt les escuz piercer 
e les halbercs rumpre e desmailer , 
les hanstes reddes el vermeil sanc banier . 
murent e versent cil auferant destrer , 
estrae fuient cil barun chevaler , 
assez en prennent cil curteis esquier . 
puis fu tel ure qu' il orent grant mester . 
quant ces fiers osz se furent ajustees , 
fruissent ces hanstes e ces targes roees . 
aprés les lances si sachent les espees 
de maintenant dunent grant colees , 
trenchent ces healmes e ces bruinie safrees . 
morent e versent e crient a hëes 
dunc sunt del cors les almes deseverees 
ki pur nul mire n' ierent meis assemblees . 
de l' estendart ke ont lievé sarazin 
sunt departi dis mile barbarin , 
celui n' i a n' ait halberc dublentin , 
escu e healme e gunfanun purprin , 
vermail u blanc u vert u samin . 
alfan les guie , un duc de palestin , 
porte l' enseinie al rei alepantin . 
manseis les fierent e mettent el chimin . 
as arcs turkeis i treient sarazin , 
lacent lur guivres e darz teint en venim . 
otes s' afiche a ses estrius d' or fin , 
par les enarmes prent l' escu belveisin , 
brandit sa lance al gunfanun sanguin , 
fait une puinte al rei de palestin , 
par mi la targe fiert alfan sun cusin . 
le halberc descire al bon fer ascerin , 
par mi le cors li met le fust fresnin , 
mort le tresturne a la terre suvin . 
es vus ajustés gefrei e morin 
huge de seies e bove le fiz gaunin 
gefrei a mort le fel de barbarin 
huge de seies a mort balsadrin 
ode prist vengance d' un felun barbarin 
k' a mis a mort guineman de salin . 
mort le tresturne devant alepantin . 
munjoie , escrie , ore avant peitevin 
n' i guarra mes paien ne sarazin . 
d' un munt avale li reis corsabrez 
une batalle ameine d' atropez . 
dis mille sunt , sis guie barbarez , 
desk' al ferir les meine tuz serrez . 
li quons elins li est encuntre alez 
a quatre cent de bretuns adurez . 
neel de nantes vient tut afeltrez 
mallo escrie : francs chevalers , fierez ! 
gui de custances i a bigoz menez 
a set cent healmes , les gunfanuns levez . 
ja i avera d' uns e d' altres pasmez . 
troias li bers est a malfruit justez : 
li paienz porte quatre darz enpennez , 
de l' un lance que plus est ascemez : 
par grant vertu l' a escus li mal fez 
a troians treit , mult bien l' at assenez 
ke tut le fent , si a les quirs severez , 
del bon halberc at les pleiz descloez , 
par mi la quisse est li darz volez . 
troiaas le fiert cum vassal adurez : 
nel pot garir escu n' auberc saffrez , 
li fer de la hanste li est el cors entrez , 
mort l' abati , si est ultre passez ; 
meis al travers l' a feru corsabrez , 
suz la mammele e par mi les costez 
li a les pleiz del gunfanun butez . 
le quor li fent , le vassal est versez ; 
deus en ait l' alme , a la fin est alez . 
li quons eleins vient tut effreez , 
forment le pleint kar de sa soer esteit nez . 
ja le vengast bien del rei corsabrez 
mes a la traverse est venu barbez . 
li quons eleins s' est a lui turnez , 
brandist sa lance dunt le fer est quarrez , 
l' escu li perce k' est entur listez 
a riches pieres e a or neelez . 
mort le tresturne , si li dist : ore tenez ! 
mielz vus venist k' ariere ussez estez . 
beils est li jurs , si est mult passez , 
de la pudrere en est li airs trublez . 
paiens caplissent , si est li olz muntez , 
cornent e crient , si funt grant taburez . 
je k' en dirai ? les noz ont fort quassez , 
plus d' un arpent les noz ont si menez 
k' unques n' i out halberc n' escu turnez . 
lambert d' averenches i est a mort liverez 
e raul de bleives de dous parz enpennez : 
ne vivera gueres , kar il en est pasmez . 
gui de custances i a le chief colpez , 
tebald de rues e des altres assez . 
ja cist damage nen' iert restorez . 
uns esquiers qui a nun amirez 
vavassur est , si est de paris nez , 
fiz a droün li riche des fossez , 
cent damisals a od sei ajustez , 
tut li plus viel n' a ke vint anz passez . 
armes ont prises des morz qu' il ont trovez , 
de lur bliauz unt gunfanuns lievez ; 
veient les noz venir tut effreez , 
passent avant sis ont returnez , 
par grant efforz ont paiens reculez 
quatre arpenz de terre mesurez . 
des abatuz e des acervelez 
est tut li champ plein e encumbrez . 
lez un parei s' aresteit corsabrez , 
s' enseinie escrie : paien , a mei estez ! 
l' escu enbrace , vers les noz est alez , 
par grant vertu est as estrius fermez . 
ja eust les noz granment desturbez 
quant en l' escu l' a feru amirez 
par teu vertu k' en sun frunt l' at entez 
desuz le halme a l' un des oilz quassez . 
li paien est del colp espontez , 
nen a sucurs , tut est abandunez ; 
ignelement le saisist amirez , 
treis bons vassals a l' emfes apelez , 
ço est galdin e fauchet li hastez , 
e d' aigremunt baldewin l' afïez : 
franc esquier , icest rei me pernez , 
gardez n' i mure ne ne seit afolez . 
a charlemeine mun seingnur le rendez , 
e de ma part mult bel le presentez . 
e cil respunent : si cum vus comandez . 
mult justent bien les noz as atropez . 
des ore est li turnei tut mellez 
par le sucurs des novels adubez . 
cent i sunt ja des abatuz muntez 
ke puis i ferent des bons branz ascerez . 
hue de nevers est a podras turnez : 
c' est un paien fier e desmesurez , 
de feluns est trestut si parentez ; 
mes k' as dames est li fel acuntez , 
des puceles fu pleint e regretez 
en la cité fu grant doel demenez , 
assez a ui nos franceis enpeirez . 
hues les fiert cum vassal espruvez 
amunt el healme que fu a or bendez , 
desk' as espalles li est li branz alez : 
li cors chiet jus , ci faillent ses buntez 
mallo escrie les bretuns aturnez : 
deus aidez ore a otes le senez ! 
ja seiserunt l' enseine barbarez ! 
de ceste part fu li cham tut liverez 
mes ne pot estre il est aliurs mellez 
ja est al estandard treis feiz alez 
a quatre reis a les chefs colpez . 
li reis garsie en a dit a parant 
un fel paien que deu n' aime nïent 
frere , fait il , mult m' esta malement 
de mes baruns dunt ai le quor dolent 
ke otes at occis mes oilz veant . 
murrai de doel si jo mult halt nel pent . 
cil charlemaine me meine malement 
ki tient ma terre estre mun talent , 
corune porte sen mun comandement . 
si en bataille nel faz ui recreant 
ja mes en france ne voil aver nïent . 
sire , fait il , manacez ore forment ! 
charles est pres , veez le ci devant , 
la sue flambe vus veit mult aspresmant . 
grant poür ai de sun nevu rollant , 
jol vi ui matin tut a celeement 
u il feri sur le healme balant : 
tut purfendi l' umme e l' auferant . 
tel poür oi ke m' en alai fuiant . 
li reis apele belduit d' aquilant : 
pernez des turcs tant ke seiez cent , 
gardez les turcs que nul n' alge fuiant . 
cil qui fuiera si li feites itant 
que ja honur n' ait mes a sun vivant . 
grant est la noise , mult sunt li cop pesant 
e la bataille mené estreitement . 
li quons rollant veit les presses cerchant , 
a durendal veit les rencs deperçant , 
k' il cunsiut malveis luer li rent . 
mult fierent bien beiver e alemant 
e burguniun e flemeng e normant , 
granz colps i rendent franceis de meintenant . 
li paien fierent desmesurement , 
al estandard n' unt de fuir talant , 
nen aiment pas triwe n' acordement . 
ki entr' els chiet mal li est cuvenant . 
ore espurune qui at hardement grant 
garde sur destre s' a veü guinemant 
qui ont abatu treis forz reis persant . 
les dous a morz , li tierz se vait fuiant , 
prent un destrier , sil rent a guinemant . 
li quons i salt k' arçun ne se prent 
sire , fait il , servise m' as feit grant . 
mar acointerunt paien tun hardement ! 
vostre merci del bon destrer curant . 
mult m' unt tenu icil en destreit grant . 
treit a l' espee dunt le punt fu d' argent , 
si fiert un turc ke la teste en prent . 
otes s' en vait munjoie escrïant , 
a curuçuse les paens detrenchant , . 
alsi les fent cum feit la nue le vent . 
trove oliver e estult e rollant 
e engeler e garin le normant , 
gefrei d' anjou e rotold l' alemant 
qui se cumbatent mult adurement . 
e deu , dist otes , pere omnipotent , 
tels compaingnuns aloue jo querrant ! . 
ore sunt ensemble li chevaler vaillant , 
roillent lur armes cume fuldre qui fent , 
as branz d' ascer funt tel martelement 
cum l' um n' oreit deu del ciel tonant . 
forment les dutent arabi e persant , 
les melïans e turc e affricant . 
li reis garsie tremble entre sa gent . 
nostre emperere est as degrez alez 
pur sa grant gent k' entur li veit heitez . 
s' ore eust ogier , ne feüst mes irrez . 
en prisun est , de chaenes lïez , 
meis les mains a deliveres e les piez : 
par mi le gros del cors est atachiez ; 
set chevalers le gardent bien preisez . 
ço dist ogier ces chaenes m' alaschiez , 
en quor me blescent , dehez ait qui en est lez ! . 
ço dist li uns : de folie parlez , 
kar par mahun , si vus mes en parlez , 
nus destreindrum e les mains e les piez . 
ja en ta vie mes leals ne serrez . 
ogier l' oï , si en est mult irrez , 
prist une hastele , si se leva en piez . 
quatre at occis , par eus ne serra mes liez ; 
de la tur halte a les treis trebuchiez : 
quant aval vindrent , les cols orent brisez . 
brise les chaines , si s' en est deliverez . 
quant est delivere li bon deneis ogier , 
al einz ke pot est venu al destrier , 
enfrené l' a k' il n' i a esquier ; 
bien est armé a lei de chevaler . 
quant munté fu , si cumence a huchier : 
a l' estur vois mes compaingnuns aider , 
des ore mes dei les granz colps enpleier . 
demein vendrai , tant me poiez preier . 
deu m' en defende de mal e d' encumbrer ! . 
ist de la porte , si broche le destrer , 
veit a l' estur tut un chimin plener . 
quant vint al champ , si i truva garnier , 
rollant e naimes e otes e galtier . 
grant joie funt , trestut le vont beiser , 
puis si demandent s' il est sein e entier . 
il lur respunt que sein est e legier , 
unques n' iert plus prest de ferir chevaler . 
quant sunt ensemble li justur , 
pur amur ogier funt un trestur ; 
cent en ont mort a glaive e a dolur . 
veit s' en garsie , al quor en a irrur , 
ne pot garir kar n' i a defendur . 
veit s' en fuiant senz ure de sujur . 
otes l' enchasce par un grant valee , 
en sa main porte cureççuse s' espee , 
en l' altre main la grant targe bendee , 
e veit garsie que se fuit a celee . 
pur encuntrer a sa resdne tiree , 
quant il aprosme , si li dit sa pensee : 
pur deu , dit il , dite mei , sire reis , 
devez a nuit conreer ces franceis ? 
alez vus querre le cras lard as peis ? 
nel mangereient pur mil mars d' orkeneis . 
altre mes feites , ço est mangier a burgeis ! . 
li reis garsie est forment curuciez 
pur les paroles qu' il i a afichiez , 
le destrier broche des espuruns dorez . 
ja se feüst bien d' otinel vengez 
quant le destrier cesta de quatre piez ; 
volsist u nun , a terre est versez 
e sun braz destre par mi li est brisez . 
ainceis k' il peust relever en ses piez , 
li quons rollant est a li aprosmez 
k' as mains le prent , unkes ne fu si lez . 
li reis s' escrie : baruns ne me tuchiez ! 
a vus me rent , la vie me dunez ! . 
li dui barun ont le rei mené 
a charles l' ont sempres presenté : 
il l' en a a paris sa cité mené . 
francs ne s' ublient , li vassal aduré : 
ainz ke feust vespre u li soleil culchié , 
urent le champ e prise la cité . 
quant l' um orra de itel messagier 
bien deivent tuit pur s' alme prier 
ke si aida paiens a traverser 
