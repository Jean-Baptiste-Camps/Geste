Oiez , seignour baroun , Dieus vous croisse 
bonté , 
Si vous commencerai chançon de grant 
barné , 
De Charle l ' emperere , le fort roi corouné . 
. XXVII XXXVII vint e sis . anz tous plains acomplis et passez 
Fu li rois en Espaigne , o lui son grant barné ; 
Bours , citez et chastiaus i prist à grant plenté . 
. I . jour estoit li rois à Nobles la cité , 
Si ot la vile prise et ot ocis Forré ; 
Ogier en apela et Naimon le barbé , 
Et Rollant son neveu , Olivier le sené , 
Et le riche barnage de la crestienté . 
« Baron , dist l ' emperere , or oés mon pensé : 
« Conquis avons les terres en viron et en lé , 
« Or ne sai mès chastel , bourc , vile ne cité , 
« Où nos n ' aions par force mise crestienté , 
« Ne mès Cordes la riche , que tient rois Desramé . 
« Or la tient l ' aumacor , qui tant a de fierté , 
« Et a moult grant empire là dedens aüné ; 
« Or et argent et pailes i a à grant planté , 
« Et maint destrier corant et maint faucon mué . 
« Baron , c ' or i alons par sainte charité ; 
« Que , se Diex nos avoit cel avoir destiné , 
« Riches en porroit estre no povre parenté . 
Oiez , seignurs baruns : Deu vus creisse buntez . 
Ci vus comencerai chançun de grant nobilité , 
De Karlon l ' emperere , le fort rei coroné , 
Le meillur ke fust en la crestienté . 
Vint e sis ans tut pleins , kar Deu l ' ot mandé , 
Fu Karles en Espaigne , cel estrange rengné ; 
Burcs , citez , chastels i prist à grant plenté . 
Un jur fu li reis à Nobles la cité , 
E ot pris la vile e ocis Furré ; 
Ogier apela e Neimes le barbé , 
E Rolant sun nevou e Oliver le sené , 
E l ' enseur barnage , dunt i ot plenté . 
« Baruns , dit l ' emperere , or oiez mien pensé : 
« Conquis avuns la terre en virun et en lé ; 
« N ' i a remis chastel , burc nen fermeté ; 
« Or irums à Corde , l ' amirable cité . 
« Amachor la tient k ' ad mut grant forté 
« E mut grant empire là dedens amené ; 
« Baruns , kar i aluns por seinte charité ; 
« Kar si Deu cele aver nos ot destiné , 
« Riche en poriuns fere nos povre parenté , 
« Pus irruns en France ke tant avuns desiré . » 
Dist Terri l ' Ardenois : « Tu as le sen devé ; 
« Vos ne fustes mie nez for por secle pener 
« E pur gent destruire , honir et vergunder . 
- Terri , dit Karlemaines , molt grant tort en avez . 
« Chascun n ' ad k une ame en sun cors à garder ; 
« BARON , dist l ' empereres , fetes pes , si m ' oiez : 
« En ces estranges terres sont nos cors travilliez , 
« Dont je vous ai à tort sevrés de vos moillierz ; 
« Pou en avés enfans , et je mains chevaliers . 
« Gardés demain à l ' aube soiés apareilliez , 
« Et si faites trosser les murs et les somierz : 
« Je m ' en irai à Cordres ; teus est mes desirierz . 
- non Dieu , empereres , dist li danois Ogierz , 
« Vos nos avez sovent penez et travilliez : 
« Il a . XXVII . anz acomplis tous antierz 
« Que venis en Espaigne o tot mains chevaliers ; 
« Puis ne jui . IIII . nuis sans mon hauberc doublier , 
« Très par mileu des mailles m ' an est li peus glaciez . 
« On dit que Karlemaines conquiert tous les reniez ; 
« Non fait , par saint Denis ! vaillant . IIII . deniers , 
« Ains les conquiert Rollans et li cuens Oliviers , 
« Et Naimes à la barbe , et je qui sui Ogiers . 
« Quant vos estes soef en vostre lit couchiez , 
« Et mangiez les gastiaus , les poons , les ploviers , 
Et beviez le claré , le piment , le vin velz . 
« Lors menaciez Espaigne la terre à essillier ; 
« Mais vos n ' en ferrés ja en escu chevalier . 
« Damedieu me confonde , qui tout a à jugier , 
« Se g ' estoie là fors , montés sor mon destrier , 
« Et fuisse de mes armes mult bien aparilliez , 
« Se je ne vos prenoie par mon cors prisonier . 
- Par saint Denis ! dist Karles , vos dites voir , Ogier ; 
« Contre vostre proesce ne me voil afichier . 
« Je sui vostre droit sires , si faites grant pechié 
« Quant vos an tel maniere si me contraliez . 
« BARON , dist l ' empereres , une rien vos voil dire 
« Dont je sui en mon cuer coreciés et plains d ' ire : 
« Je voi ici Ogier qui à me contralie ; 
« Mar le pensa li dus , par ma barbe florie . 
« La merci Damedieu , le fil sainte Marie , 
« Il a . XXVII . anz qu ' en Espaigne venismes ; 
« Puis ne jui . IIII . nuis sans ma broigne treslie . 
« Rompus est mes bliaus et ma broigne sartie ; 
« Certes , plus sui velus que n ' est chevrel ne biche . 
« Je me vanterai ja , si ferai vilonie : 
« Dès Huiscent d ' Avignon sor la mer de ci que à Saint Gile , 
« Dès le mont de Mongiu deci que en Galice ; 
« Ne par deçà vers Rome , si com li mons tornie , 
« N ' a cité ne chastel , ne bourc ne manantie 
« Que je n ' aie par force et par vertu conquise . 
« Primes conquis Bordele par ma chevalerie , 
« Et si fis à Pamers estorer une vile ; 
« Pris le Groing et l ' Estoile et Quarion ausinques . 
« De toutes ices terres ai je la seignorie ; 
« Qui s ' i reclameroit de la moie partie , 
« Enorez i seroit , là ne faudroit il mie . » 
Après parla Richars , li dus de Normendie , 
C est Richart sans pour , ke de Roen fu sire . 
Qui de Fescamp fist faire la plus mestre abéie ; 
Encore i gist en fiertre en une tor antie . 
Il fu mult sages hon , si dist il grant folie , 
Orgoil et grant outrage et mult laide estotie : 
« Vos dites , emperere , la terre avés conquise , 
« Dès Huiscent sor la mer de ci que à Saint Gile 
« N ' a il chastel ne vile que vos n ' aiés conquise , 
« Estorges et Navare , Panpelune la riche ; 
« Dès le mont Saint Michiel de ci que en Galice , 
« Ne par deçà vers Rome , si com li mons tornie , 
« N ' a cité ne chastel , recet ne manantie 
« Que n ' aiés pris par force et par vertu conquise : 
« Ensi le dites vos ; mès nos nel disons mie . 
« Je sai teus . V . citez , se Diex me benéie , 
« Qui s ' i reclameroit de vostre seignorie , 
« Il en perdroit la teste , là ne faudroit il mie . 
- Richars , dist l ' emperere , merveilles avés dites ; 
« Espoir vos les savez , mais je ne les sai mie : 
« Et car les le mes nomez , se Diex vos benéie . » 
Et Richars li respont : « Non ferai , biax dous sire ; 
« Que François ont congié d ' aler de vo servisse . 
« Se je les vo nomoie , ce seroit vilonie . 
- Richars , dist l ' emperere , par ma barbe florie , 
« Ne par la foi que doi au fil sainte Marie , 
« Se vos des . V . citez noveles ne me dites , 
« M ' amistés et la vostre ert tote departie , 
« Et vos taudrai la teste à m ' espée forbie . » 
Et Richars li respont : « Ains les nomerai , sire . 
« Savez vos Montorgueil et Montesclair la riche ? 
« Et savez vos Luiserne , qui sor mer est bastie ? 
« Oïstes ainc parler de la tour d ' Augorie , 
« La cité de Carsaude , qui tant est bele et riche ? 
« Certes ces . V . cités n ' avez encore mie . 
« Qui s ' i reclameroit de vostre seignorie , 
« Il en perdroit la teste , là ne faudroit il mie . » 
Quant l ' entent l ' emperere , à poi n ' enrage d ' ire . 
Il en a apelé . I . chevalier , Elye : 
« Va moi , fai tost venir Floriant de Nubie : 
« C ' est . I . mien latiniers que Jhesu benéie , 
« Que por Dieu a receu créance et batestire ; 
« Cil me saura mult bien les noveles dire . » 
On li a amené , et Karles li escrie : 
« Floriant , dist li rois , se Diex vos benéie , 
« Sauriez vos Luiserne qui sor mer est bastie ? 
- Oïl , dist Floriant , se Diex me benéie . 
« En trestoute la terre n ' a riviere petite 
« Que n ' aie à mon faucon ane ou sorceille prise . 
- Par Dieu ! dist l ' emperere , por ce le vos voil dire , 
« Savez vos Montorgueil et Montesclair la riche ? » 
« Oïstes onc parler de la tour d ' Augorie ? 
« La cité de Carsaude , qui tant est bele et riche ? 
Et Floriant respont : « Oïl certes , biaus sire ; 
« Mès sachiez en son cuer pensa mult grant folie 
« Qui de ces . V . citez noveles vos a dites , 
« Et orgoil et outrage et mult grant lecherie . 
« Rois , lessiez les ester , vos nes penriez mie ; 
« Onques Jhesu n ' i fu reclamez en sa vie . 
- Par ma barbe , dist Karles , c ' au menton me balie , 
« Je i seroie ainçois tous les jors de ma vie 
« Que de ces . V . citez n ' aie la seignorie . 
- Rois , lessiez les ester , vos nes panriez mie . » 
Quant François l ' entendirent , touz li sans lor fremie ; 
Tuit maudient Richart , le duc de Normendie . 
Li jors est trespassez , li vespres vint atant . 
Des noveles Richart furent François dolant . 
Dus Naimes en apele Karlon au poil ferrant : 
« Car retornons en France , por Dieu le roi amant , 
« Et si verrons nos femes et nos petis anfans . 
- Non ferons , par mon chief , dist Karles au poil blanc , 
« Ne ja n ' irai à Cordes , qui tant par est vaillant , 
« S ' aurai ces . V . citez dont li renons est grant . 
Quant François l ' entendirent , n ' an i ot nul gabant . 
Et Karles se coucha en . I . lit qui fu grant , 
Dont li pomel estoient à or resplendissant ; 
Mais il n ' i dormi onques , ains va forment pansant . 
Atant es vos . I . angre cler et resplandissant , 
Que Diex i envoia par son digne commant . 
« Karle , ce dist li angres , ne te va esmaiant , 
« Fai toi an ton corage baut et lié et joiant , 
« Ce te mande li sires à qui li mons apant . 
« Ne redouter les eves ne les rivieres grans , 
« Les pors ne les passages ne les grans desrubans ; 
« Mais va t ' en à Luiserne , la fort cité vaillant . 
« Ainçois que l ' aies prise ne vaincus les Persans , 
« Auras tu . I . secors si bel et si avenant , 
« C ' onques si grant n ' an ot ne rois ne amirant . 
« Je ne te sai plus dire ; mais cil te soit aidant 
« Qui en la sainte crois soffri mort et ahan ! » 
Atant s ' an va li angres . Karles remest joiant . 
QUANT s ' an reva li angres , si bessa la clartez . 
Karles li empereres fu mult asséurez . 
Au matin se leva quant il fu ajornez , 
Et commande à destendre et pavillons et trez . 
Les somiers font chargier et les oz aroutez , 
Puis ne fu . I . seus jors acomplis et passez 
Que . XII . liues grans nes convenist errer . 
Karles se regarda et vit François plorer , 
Lor enfans et lor femes durement regreter . 
« Baron , dist l ' emperere , grant duel vos voi mener ; 
« Je ne m ' en mervoil mie , trop vos poez pener . 
« Qui or s ' an veut en France ariere retorner , 
« Je lor doins bon congié , je ne lor puis véer ; 
« Mais une chose voil que sachent de verté : 
« Par la foi que je doi sainte crestienté , 
« Il et touz ses linages sera sers racheté , 
« Touz les jors de sa vie sera il sers clamé . » 
. IIIIm . et . VIIc . en sont de l ' ost torné , 
Gascoins et Angevins , ains n ' an i ot . I . d ' el . 
Et Karles l ' emperere les a tous anbrevez ; 
Ileuc furent li sers premerai contrové . 
L ' ost s est aroutée , si pensent de l ' errer . 
Tant chevauchent par vaus et par puis et par prez , 
Par pluies , par orés , par bel tans et par cler , 
Tant que il sont venu à Luiserne sor mer . 
Si l ' a Karles asisse le premier jor d ' esté , 
Puis i fu il . VII . ans c ' onques n ' i pot entrer . 
Et li enfant de France se furent aüné , 
. L . et . IIIIm . à Paris la cité , 
En la greve de Saine venu et aüné . 
Bertrant , li fils Naimon , a premerains parlé . 
« Seignor , ce dist Bertrant , or oez mon pansé : 
« Karles est an Espaigne , o lui son grant barné ; 
« Il a . XXVII . anz acomplis et passez 
« Qu ' il anmena les peres qui nos ont angendrez . 
« Or nos ont tant nos meres et couchiés et levez , 
« Merci Dieu , que nos somes chevalier adoubé . 
« Car faisons roi en France , se vos le commandez , 
« A qui nos clamerons et du bien et du mel , 
« Et de qui nos tandrons totes nos heritez ; 
« Se nos nos mellions , ce seroit grans viltez . » 
Et cil li respondirent : « Si com vos commandez . » 
« Seignor , ce dist Bertrant , il nos convient jurer 
« Celui que nouz voldrons faire roi coroné 
« Que se il le desdit , le chief aura copé . » 
Et cil li respondirent : « Ce fait à créanter , » 
. L . et . IIIIm . qui tuit furent sené . 
« De qui ferons nos roi ? » dient li bacheler . 
A une part se traient li . VII . des plus aisnez , 
De tous les plus haus homes , du miels anparantez . 
« Seignor , ce dist Bertrant , or avons nos juré ; 
« Foi que doi saint Denis , j ' en dirai mon pansé : 
« Vés Sanson de Borgoigne , qui gentils est et ber , 
« S ' a la serour Karlon , le fort roi coroné , 
« Et si en a li dus . I . vallet angendré ; 
« N ' a pas encor . I . an que il fu adobé : 
« Car fesons celui roi , se vos le commandez . 
« Se revient l ' emperere ariere en son rené 
« Et il trueve celui que l ' aions coroné , 
« Il ne l ' ocira mie , de son linage est né . 
« Et se il ne revient , si aura l ' erité ; 
« Car nos ne volons mie Karlon deseriter . » 
Et li enfant respondent : « Bien l ' avez commandé . » 
A icele parole ont l ' enfant apelé . 
« Sire Guis de Borgoigne , dist Bertrant , çà venez ; 
Premerain i vint Gui , le fiz al duc Sampçon ; 
Après i vint Bertran , le fiz al duc Neimon , 
Berard de Muntider , fiz Terri le baron ; 
S ' i vint Estus de Lengres , fiz al duc Odon , 
E Gefrei l ' Angevin , le fiz à Salemon , 
E le fiz Angeler , Savari le Gascon ; 
E s ' i fu Albers , fiz Basin le Burgoinon ; 
Le fiz Richard i fu , k ot nun Terrion ; 
S ' i fu le fiz Ivoire d ' Ivorie , Haston , 
E le fiz Anséis ; s ' i fu le fiz Huon ; 
S ' i fu le fiz Gerin , Gerin sun compainon . 
Tut li meillur i vindrent et de plus grant renon . 
« Ke nus tendra en France en pes et à reson : 
« Ja ne valt un réalme san segnor un boton . » 
Et li enfant dient : « Et nos ben l ' otréum . » 
Un des fiz Guenelon s ' en est en pez levez ; 
Maucion ot nun , si fu mainés . 
Grant fu e parcréu , si ot pendant le nés , 
Si ot la barbe rousse , et fu molt et lez . 
« Bertran , dit Maucion , certes ben dit assez : 
« Si l ' em feit rei en France , je m ' en sui presentez , 
« Si demant la corone , ke vos la me donez . 
« Si de mei feites rei , grant honur en aurez , 
« Kar vos serrez por mei enhaucé et amez . 
« Baruns , je seie reis , si vus le comandez ; 
« Molt ert bien enploïe en mei la realtez , 
« Kar je sui gentils hom e de grant parentez : 
« Alorin est mi niep , e mun cosin Hardrez , 
« Et Richart mun parent e Focher le barbez , 
« Et Isoart li jesnes e Brihan li einnez , 
« Malveisin e Malingres , et Miles et Forrés . 
« Ne sai ke plus en die ; trop sui enparentez . 
« E si est mun pere Guenes , k ' od Karlon est alez ; 
« Sa serur od a femme , si ke ben le savez : 
« Pur ce dei en France estre haltement coronez . » 
E dit Estus de Lengres : « Trop vos estes hastez ; 
« N ' atendist pas tant ke fussez apelez . 
« Maucion , teisez vos ; n ' en déussez parler . » 
« Si demand la corone , je la ruis à vos tuz ; 
« Si d ' altre fetes rei , ja n ' ert si gentils homs 
« Je n ' en prenge la teste par desuz le mentons . » 
« Je dirrai mun pensé , ki k ' en peise ne ki non : 
« Ben déussez tere , en nun Deu , Maucions , 
« Vos e vostre lignage avez esté tuz jurs , 
« E tut vostre ancessur , retté de tréicuns . 
« Dehait traitres rei el col et el mentun ! 
Al conseil de Berart se sunt tuz acordez : 
Quatre cent eslisent de vaillanz bachelers , 
Ke sur les relikes e sur seinz unt jurés 
K il eslirrunt , solum lur léaltez , 
Trestut le plus prodomme k il porrunt trover . 
« Ne m ' ubliez vos mie , je m ' en sui presentez : 
« Si d ' altri fetes rei , vos perdrez m ' amistez ; 
« Mal vos porchacerei , si serez puis grevez . » 
Il le prinst à deu mains , si l ' ad en halt levez ; 
Ja éust à Maucion parmi le chef donez 
Quant son lignage l ' at sustret et ostez . 
« Nos vos volons de France la corone doner . 
- Seignor , ce dist li enfes , ce soit de la part Dé . 
« Bailliez moi la corone , je ne l ' os refuser ; 
« Ainçois voil estre rois que la teste couper , 
« Et si vos pri à tous , fetes moi féautez . 
« Seignor , ce dist li enfes , or m ' avés coroné , 
« Si ai chascun de vos acompli tous ses grez ; 
« Or voil que refaciés la moie volanté , 
« Et qui le desdira s ' aura le chief coupé . 
« Or s ' en revoist chascuns arriere en son regné 
« Et si face . I . biau char meintenant atorner , 
« Mult bel , sor . IIII . roes , por aler plus soef , 
« Et s ' i face sa mere et sa serour antrer 
« Et tout le plus viel home qu ' il a en son rené . 
« Quant li jone seront as ruistes cous doner , 
« Et li viel demorront por bons consaus doner . 
« S ' irons après les peres qui nos ont engendrez , 
« C ' onques ne les véimes an trestous nos aez , 
« Si prendrons bon conseil , se Diex l ' a destiné ; 
« Que , par cele corone dont m ' avés queroné , 
« Qu ' en mon chief m ' avez mis ; trestot estre mon gré , 
« Ne par la foi que doi au cors méisme Dé , 
« Je ne tandrai an France ne chastel ne cité , 
« Ne n ' i aurai de rente . I . denier monéé ; 
« Car , se revenoit Karles ariere en son rené , 
« Et il me trovoit ci que fuisse queroné , 
« Il me todroit la teste , jel sai de verité . » 
Quant li anfant l ' entendent , es les vos esfréés ; 
Lors maudit chascuns l ' eure que il fu queronez . 
Or quidoient en France dormir et reposer ; 
Mais il les convendra chevaucher et errer . 
LI enfant s ' an retornent chascuns en lor païs . 
Chascuns a fait . I . char gironé , tailléis , 
Chascuns i mist sa mere , sa seror autresis , 
Et si i met vitaille à . X . ans accomplis . 
A feste saint Jehan revindrent à Paris , 
En la greve de Saine se sont ensamble mis . 
Les dames de la terre s ' escrient à haus cris : 
« Sire Guis de Borgoigne , por amor Dieu , mercis ! 
« Karles li emperere nos toli nos maris ; 
« Tu feras grant pechié se tu nos tous nos fis . » 
Quant li enfes l ' entent , à poi n ' enrage vis . 
Il an jure la crois , par ire , où Diex fu mis , 
Qu ' il n ' i a une seule qui tant soit de haut pris , 
« Se elle estoit sereur Karlon de Saint Denis , 
« Ou se c ' estoit bele Aude , qui tant a cler le vis , 
« Ou ele estoit ma mere , que je dout mult et pris , 
« Se g en oi huimès la parole tantir , 
« Que je ne li féisse touz les membres tolir . » 
Quant les dames l ' entendent , n ' i ot ne geu ne ris ; 
Totes prient ensamble à Dieu qui ne manti 
Que lour enfans garisse et lor riches maris . de mort et de perils . 
AU matin par son l ' aube , quant li solaus apert , 
Lors s ' est li enfes Guis et vestus et parez . 
Ses chars fist afaiter et bien encortiner 
Et l ' un encoste l ' autre charoier et errer . 
Bertrant le fils Naimon a premiers apelé : 
« Je vos commant , biaus sire , que bien soient gardé , 
« Et si pansez des dames et faites enorer . 
- Sire , ce dist Bertrans , si com vos commandez . 
« Je ne vos os desdire : rois estes coronez . » 
Tot aval la grant ost a fait li rois crier 
Se li plus povres hon qui an tote l ' ost ert 
Barguignoit . I . avoir qu ' il vosist acheter , 
Que ja mar fust si riches , si hardis ne osez 
Que nus i méist offre , ains s ' an fust cis tornez ; 
Et se il le faisoit , le chief éust coupé . 
Encore a fait li enfes autre ban recrier 
Que il n ' i ait en l ' ost ne tolu ne amblé ; 
Mès vitaille le suie assez et à planté , 
Et face la danrée . III . denier acheter . 
Et qui miels ne porra à fin argent peser , 
Li rois est riches hon qui lor donra assez , 
Tant com il ait denier , que il n ' i ait lasté ; 
Mar despandra du sien . I . denier monéé . 
Lors s ' en va l ' ost de France , ne se sont aresté . 
Le jor qu ' il departi de France le rené , 
Il avint à Paris une merveille tel 
Que sans i est pléus endroit midi soné , 
Et li soleus esconse quant midi fut passé . 
Lors dient par la terre : « Li mondes est finez . » 
Et l ' ost fu arotée et panse de l ' errer . 
A Damedeu commandent douce France à garder ; 
Tuit ensamble chevauchent , douce France remest . 
De ci que à Bordele panserent de l ' errer ; 
Là trespassent Gironde à barges et à nez ; 
Par le mileu des landes se sont acheminé , 
Et costoient Belin , une povre freté . 
De ci que à la Faue ne se sont aresté ; 
Li enfant la trespassent , s ' ont le chemin trové . 
Iluec virent le bois que Karles fist planter . 
Jusc ' à Ais en Gascoigne ne se sont aresté . 
. I . pelerin troverent essillié et gasté , 
Qui revient de saint Jake , où il ot converssé , 
Et en Jherusalem avoit . III . fois esté ; 
Et n ' avoit . I . seul lieu en la crestienté 
Ne bon repaire nul où il n ' ait demoré , 
Et son cors mainte fois travillié et pené . 
L ' enfes Gui de Borgoigne l ' a premiers salué : 
« Paumier , Jhesu te gart par la soie pité ! » 
Et li paumiers respont : « Diex vos croisse bonté ! 
« D ' ont estes , de quel terre , qui tel avoir menez ? 
- Rois sui de douce France , de Paris la cité . » 
Et li paumiers respont : Or m ' avez vos gabé ; 
« Vos n ' estes mie Karle le fort roi queroné , 
« N ' a gaires que gel vi à Luiserne sor mer . 
« Certes , tous a les poins et les genous anflez , 
« A paines puet li rois sor son cheval monter , 
« Et tuit si home sont de faim si agrevé 
« Que li auquant ne pueent très parmi l ' ost aler . » 
Quant li enfes l ' entent , le sens quide derver ; 
Où qu ' il voit le paumier , si l ' en a apelé : 
« Amis , car me di ore , por sainte charité , 
« Quant tu as en l ' ost Karle longement conversé , 
« Se tu i connoistroies nes . I . des . XII . pers . 
- Oïl , dist li paumiers , je les sai bien nomer . 
« Je connois bien Rollant et Olivier son per , 
« Et Naimon à la barbe et Ogier l ' aduré , 
« Richart de Normendie et Renier l ' alosé , 
« Et Yvon et Yvoire et Haton le sené , 
« Le duc Tierri d ' Ardane et Oede le barbé , 
« Et Sanses de Borgoigne , qui est gentils et ber . » 
Quant li enfes oï de son pere parler , 
Li cuers qu ' il ot ou ventre li commence à plorer . 
Où qu ' il voit le paumier , si l ' en a apelé : 
« Amis , car me di ore , garde nel me celer , 
« Cil Sanses de Borgoigne est il de grant fierté ? 
- Oïl , par ma foi , sire , riches hom est assez ; 
« Mais tous li est faillis , et li pains et li blez . 
« Je me jui . IIII . jors malades en son tref ; 
« Certes , je n ' i manjai , ce vos di par verté . » 
Quant li anfes l ' entent , si l ' en a mult pesé , 
Par poi qu ' il n ' est chéu de son destrier pasmez . 
Où qu ' il voit le paumier , si l ' en a apelé : 
« Amis , car me di ore , par ta crestianté , 
« Qui destruit si Karlon , com tu m ' as ci conté ? 
- Si m ' aït Diex , biaus sire , cele riche cité , 
« Vés le là sor cel tertre dont cele tour apert . 
« . IIII . ans i sist Karlon le fort roi coroné , 
« Ainc n ' i mesfist dedens . I . denier monéé ; 
« Ariere la lessa , si fist que fous provez . 
« Certes or li est si li chemins ancombrez 
« Que nus n ' i puet por voir ne venir ne aler , 
« Ne vitaille qui vaille . I . denier monéé . 
« Pelerins ne paumier n ' i ose trespasser 
« Qu ' il n ' i perde la teste ains qu ' il soit avespré , 
« Et c ' est mult grant merveille quant j ' en sui eschapé . » 
Quant l ' enfes Guis l ' entant , s ' a Bertrant regardé . 
Quant Bertran l ' a oï ; s ' a . I . souspir gité . 
« Amis , ce dist li rois , avez vos escouté ? 
« Vés vos cele grant tour qui gete grant clarté , 
« Qui destruit en Espaigne no riche parenté ? 
« Ganchissiés i tout droit , m ' oriflambe i portez , 
« Et si faisons les chars esploitier et errer ; 
« Que , par cele corone dont m ' avez coroné , 
« C ' à Paris me donastes trestot outre mon gré , 
« Ne par la foi que doi sainte crestienté 
« Ne que je doi mon pere le duc Sanson porter , 
« Ne m ' istra de mon col mes fors escus bouclez 
« Ne mes hiaumes ne m ' ert de mon chief desposez , 
« Ne ne despoillerai mon blanc hauberc saffré , 
« De ci à icele oure qu ' ert prise la cité . » 
Lors remaudient l ' eure qu ' il l ' orent queroné . 
OR chevauce li rois et il et si guerrier . 
Les buez font charoier et les chars atirier , 
Les gonfanons de soie font au vent desploier . 
Autresi grant poudriere demainent li somier , 
Que parmi ne volast ostoir ne esprevier 
Qu ' il ne hurtast as fers de lor tranchans espiez . 
Tot droit vers la cité vont li enfant rangié . 
Sarasin et Persant leverent dou mangier , 
As fenestres des murs s ' alerent apoier , 
Et voient les enfans qui vienent tuit rangié . 
Virent les escus d ' or luire et reflamboier , 
Les gonfanons de soie contre vent baloier , 
La poudriere choisirent que mainent li somier . 
« Seignor , dist Escorfaus , Karles revient arier . 
« Esté a à Luiserne , mès ne la puet bailler ; 
« Or s ' an reveut en France li vieus or repairier . 
« Mult estoie musars et de son sens vuidiés , 
« Que il s ' an quide aler sans aucun anconbrier . 
« Armez vos erralment , je vos en voil proier , 
« Que ja les assaudrons et devant et derier . 
Et Sarrazin respondent : « Biaus sire , volantier . 
- Seignor , dist Boïdans , Karles est ci arier ; 
« En ces estranges terres a son cors travillié . 
« Ce n ' est mie rois Karles qui France a à bailler , 
« Ne Naimon à la barbe , ne Tierri ne Ogier , 
« Ne Yvon ne Yvoire , Haton ne Berangier , 
« Ne Sanse de Borgoigne , ne Richart ne Renier , 
« Par Mahomet mon Dieu , je les connois mult bien : 
« Lor escu sont plus noir c ' arement en mortier , 
« Lor chevaus desferez et ont touz nus les piez ; 
« Mès c ' est secors de France qui après Karlon vient . 
« Atendez moi . I . poi ; g ' irai à eus plaidier , 
« Si lor demanderai que ce fu et que iert . » 
Et cil li respondirent : « Pansez de l ' esploitier . » 
Li Sarasins monta sor . I . corant destrier . 
SOR . I . corant destrier monta li Sarasins , 
Des esperons le broche , de la vile s ' an ist , 
Jusc ' à l ' ost des François ne prist il oncques fin . 
En arcage grezois les salua et dist : 
« Baron , de Mahomet soyez vos benéis ! » 
Et l ' enfes Gui respont , qui le cuer ot hardi : 
« Amis , Diex mete en toi créance et saint Espir , 
« Que il ne perde l ' ame que dedens ton cors gist ! 
- D ' ont estes vos , sire enfes ? » li Sarasins a dit . 
- Amis , ce li dist Guis , je sui rois de Paris . » 
- Non estes , par ma foi , li paiens respondi . 
« Vos n ' iestes mie Karles , le roi de Saint Denis . 
« N ' a pas encor . I . mois que l ' emperéor vi ; 
« Par Mahomet mon Dieu , n ' a pas si cler le vis . 
« Mès dites moi d ' ont estes , que il n ' i ait menti . » 
Et respondi li enfes et por voir li a dit : 
« Si m ' aïst Diex , dist Guis , bien le sachiés de fi 
« Que je sui rois de France , d ' Orliens et de Paris . 
- Onques mès tel n ' oï , ce dist li Sarasins . 
« Maléoite soit France de Mahon qui me fist , 
« Quant ele puet . II . rois tanser et garantir ! 
« Mauchief puist ele panre et à mauchief venir ! » 
Et dist à l ' autre mot : « Je n ' ai mie bien dit ; 
« En France croist li blez et si est li bons vins , 
« Si i sont li preudome qui ont les cuers hardis , 
« Qui bien doivent conquerre et terres et païs . 
« Où devez vos aler ? ce dist li Arrabis . 
- Si m ' aït Diex , dist Guis , cele vile assaillir . 
- Vos ferés grant folie , li paiens respondi . 
« Karles i sist . III . anz , li rois de Saint Denis , 
« . LX . mangoniaus i fist as murs flatir , 
« Ains n ' i mesfist dedens vaillant . I . parisi . 
- Se Diex plaist , ce dit Guis , or i est venus cil 
« Dont hontes et domages vos est à avenir . 
- Par ma barbe mellée , ce dist li Sarasins , 
« Ne cuit pas que soiés li rois de Saint Denis . » 
Quant l ' enfes Guis l ' entent , tous li sans li fremist . 
« SEIGNOR , dist Boïdans , je m ' en voil retorner 
« Et dire à mon seignor que j ' ai à vous parlé ; 
« Il m ' en crera mult bien , par Mahomet mon Dé . 
« Par Mahomet mon Dieu , que j ' ai mon chief doné , 
« Se mes consaus estoit oïs ne escoutez , 
« On vous rendroit la vile sans traire et sans giter . » 
A icele parole s ' an est li Turs tornez ; 
Ains ne tira sa resne si vint en la cité . 
Quant Escorfaus le voit , si li a demandé : 
« Diva , quel gens sont ce où tu as converssé ? 
- Sire , dist Boïdans , j ' en dirai mon pensé : 
« Ce ne sont mie gent , ains sont angre anpené . 
« Certes , s ' or les veiés , sor les chevaus montez , 
« Com li cheval les portent les piés amoncelez , 
« Les escus à leur cous com s ' il erent plantez ! 
« Par Mahomet mon Dieu , qui j ' ai mon cors doné , 
« Se tut li Sarasin qui de mere sont né , 
« Ne se trestuit li mort erent resucité 
« Et erent là aval en ce champ assamblé , 
« Si fuissent li enfant avoques eus mellé , 
« Ses auroient amort ains soleil esconsé . 
« Lor Diex veille por aus , qui les tient en bonté ; 
« Mès li nostre se dorment , qui tuit sont rasoté : 
« Car par le leur nos vient et li pains et li blez 
« Li vins , la char salée , li pimens , li clarez . 
- Amis , dist Escorfaut , je quit vous i créez . » 
Et dist à l ' autre mot : « Paien , or vos armez , 
« Que ja les assaudrons sans point de demorer . » 
Et cil li respondirent : « Si com vos commandez . » 
Lors vestent les haubers , s ' ont les hiaumes fermez , 
Et ceignent les espées as senestres costez , 
Et montent es chevaus corans et abrievez , 
Et portent à lor cous les fors escus bandez ; 
Les espiels ont saisis , dont li fer sont quarez , 
Et issent de la porte , les frains abandonez . 
Bien furent . XVm . quant furent assamblé . 
Les gonfanons de soie lessent au vent aler , 
Qui ains ains , qui miels miels pensent d ' esporoner . 
Quant l ' enfes Guis les voit , s ' a Jhesu reclamé : 
« Glorieus sire pere , qui me féistes né , 
« Garissiez hui mon cors que n ' i soie afolé , 
« Et sauvés ces enfans que j ' ai ci amenez , 
« C ' ancor puissons véoir Karlemaine au vis cler 
« Et li façon secours à Luiserne sor mer ! » 
A icele parole commença à plorer . 
Turpins estoit evesque de novel adobez ; 
Où qu ' il voit les enfans , ses a araisonez . 
« Enfans , dist l ' archevesques , à moi en entandez : 
« Alez trestuit à terre , benéiçon prenez . » 
Et il si firent sempres , quant il l ' ot commandé , 
Les chiés contre Oriant , les genous aclinez . 
« Seignor , dist l ' archevesques , . I . petit m ' entandez : 
« Dès le premerain jor que fustes oncques nez 
« De ci à icestui où vos estes antrez 
« Des pechiés dont vos estes mesfès ne meserrez , 
« Certes , j ' en remain pleges ici et devant Dé 
« Que au jor dou joïse vos randrai tous aubez . 
« Chevauchiez par vertu , mar vos esmaierez . 
« Penitance vos doins tele com vos orrez : 
« De ruistes cous ferir sor paien desfaez . » 
Et cil li respondirent : « Si com vos commandez . » 
QUANT Turpins ot sa gent seignie et benéie , 
Et il les out assous de Dieu le fil Marie : 
« Seignor , dist l ' archevesques , ne vos esmaiés mie , 
« Or i ferés grans cous sor la gent paienie . » 
Et cil li respondirent : « Diex nos soit en aïe . » 
Trestuit se commanderent à Dieu le fil Marie . 
Atant es Escorfaut , le seignor de Nubie ; 
La lance porte droite , où l ' enseigne balie . 
Où voit son latinier , fierement li escrie : 
« Diva , li quels est rois de France la garnie ? 
« Certes , je nel vi onques , si ne le connois mie . » 
Boydans li respont : « Jel vos mostrerai , sire : 
« Vés le là tot armé à cele targe bise , 
« A cele grant crois d ' or où li ors reflambie . 
« Il a l ' espée ceinte , où durement se fie ; 
« Mult resamble bien prince qui ait grant seignorie . 
« Par Mahom ! c ' est li rois de France la garnie . » 
Et Escorfaut respont : « Mult est corte sa vie . 
« Or ne leroie mie por tot l ' or de Pavie 
« C ' à cest espiel trenchant orendroit ne l ' ocie . » 
Quant li enfes l ' entent , li cuers li atandrie ; 
Damedieu reclama , où durement se fie : 
« Glorious sires peres , qui tot as en baillie , 
« Garissiez hui mon cors de tote vilonie , 
« Et sauvés ces enfans qu ' il n ' i perdent la vie , 
« C ' ancor puissent véoir Karlon de Saint Denise 
« Et li fachent secors à Luiserne la riche . » 
Atant es Escorfaut , qui son cheval aigrie , 
Et l ' enfes Guis let courre le destrier d ' Orcanie ; 
Merveilleus cous se donent , qu ' il ne s ' espargnent mie . 
Li paiens fiert Guion sor la targe florie ; 
Mès la broigne fu fors , qu ' il ne l ' a desartie . 
La lance qui fu droite li est es poins croissie , 
Et l ' enfes se tint bien , qui an Jhesu se fie . 
Le paien a feru sor la targe florie ; 
Ne li fus ne la targe ne li vaut une alie , 
Parmi le gros du cuer le roit espiel li guie , 
Outre li fait passer , ne s ' i areste mie . 
A l ' abaissier des lanches an chaïrent . III . mile . 
MULT fu fors la bataille à l ' estour commencier ; 
Bien i fierent ensamble li Guion chevalier . 
Là oïssiez grant bruit à l ' estour commencier , 
Car d ' Espaigne an i firent . IIIIm . trebuchier . 
Quant les lances sont fraites , traient les brans d ' acier . 
Là véissiés le jor tel estour commencier , 
Tant bras et tante espaulle et itant hanepier , 
L ' un mort desore l ' autre verser et trebuchier , 
Et foïr par ces chans tant auferrant destrier , 
Lor regnes traïnant qui erent estraier . 
Là véissiez le jor tante teste tranchier , 
Qui as paien torna à mult grant encombrier . 
Qui le jor fust el champ et vousist bon coursier , 
Ja ne l ' en estéust à son voisin plaidier , 
Ne ostage livrer por son cheval paier . 
Atant es Cornicas , qui Diex doinst ancombrier . 
Bien fu armés li glous à guise d ' ome fier ; 
Hauberc ot et bon hiaume et espée d ' acier , 
Et tenoit en son poing . I . roit trenchant espier . 
Quant il voit son linage si vilment depecier , 
Et dit en son corage , s ' il ne le puet vengier : 
« Je ne me prise mie la monte d ' un denier . » 
Quant l ' enfes Guis le voit , ne le vout espargnier . 
Qui véist au baron son espiel paumoier , 
Par desus les enarmes et sous l ' escu plongier , 
Bien li péust menbrer de noble chevalier . 
Et Cornicas se paine de sa honte vangier ; 
Jhesu Crist le maudie , le verai justicier ! 
Il broche l ' auferrant , et rois Guis le corsier ; 
Mervilleus cos se donent es escus de quartier . 
Li paiens fiert Guion , ne le volt espargnier . 
Tant sont fort li hauberc nes porent ampirier ; 
Par droite vive force convint l ' espiel brisier . 
Et l ' enfes Guis le fiert , qui le corage ot fier ; 
Li tains ne li vermaus ne li ot puis mestier 
Que le fer ne li face ou vermeil sanc baignier ; 
Tant com hanste li dure le fist mort trebuchier . 
Lors escrie Borgoigne ! por sa gent ralier . 
Il n ' avoit dame en char , tant féist à proisier , 
Ne tenist en sa main son livre ou son sautier , 
Et prie Damedieu , le verai justicier , 
Qu ' il lor enfans garisse de mort et d ' ancombrier . 
MULT fu fors la bataille et mult fist à douter ; 
Sarasin s ' esmaierent , ne porent plus durer . 
« Si m ' aït Diex , dist Guis , ja les verrés torner . 
« Je vos pri , por celui qui se laissa pener , 
« Quant vos verrois paiens sempres les dos torner , 
« Qu ' il s ' en vodront foïr très dedans la cité , 
« Por amor Dieu de gloire , de si près les suiez 
« Que vos isnelement ensamble o aus entrez ; 
« Que jamais autrement n ' ert prise la citez . 
« Karles i sist . III . ans , li fors rois keronez , 
« Ains n ' i mesfist dedens . I . denier monéé . » 
Et cil li respondirent : « Diex en set nos pensez . » 
« Sire , ce dist Bertrans , por Dieu , adès ferez , 
« Ociez tout à fais quanque vous encontrez . » 
A icele parole , es l ' Escot Gilemer , 
Et Berart l ' Ardenois et Turpin l ' ordené , 
Savari de Tolouse et Estout l ' alosé , 
Auberi le Borgoing et Jofroi le sené , 
Et chascun en son poing le bon branc aceré . 
Iluec les véissiez si très bien esprover . 
Et l ' enfes Guis si est hautement escriez : 
« Baron , or du bien faire et du ferir pansez . » 
Et li François si firent , si ont paiens hurtez . 
Et cil s ' an sont foï , si ont les chans lessiez , 
Et li enfant les chacent as bons brans acerez ; 
Jusc ' à la mestre porte ne sont asséurez . 
Li Sarasin ne sorent en nul sens i garder 
Que plus de . XV . mile n ' an soit o aus entrez . 
Cil qui là sus monterent furent à sauveté , 
Et cil qui hors remestrent furent mal ostelé . 
Et li enfant les ont le jor tout decoupés , 
Et , quant les ont ocis , en mer les ont gitez . 
Et l ' enfes Guis fait panre et maisons et ostés , 
Puis a fait par la vile . I . riche ban crier , 
Qu ' il facent la vitaille tot ensamble aporter 
Et garde que n ' en ostent . I . denier monéé , 
Et qui la repondra s ' aura le chief copé . 
Et li enfant l ' ont fait , quant il l ' ot commandé . 
En mult petit de terme en ont tant assamblé , 
Li rois vit la vitaille , s ' a tendrement ploré . 
Diex de mult riche cuer se prist à porpanser , 
Bertrant an apela et Berart : « Çà venés . » 
Estout le fil Oedon , Turpin et Gilemer , 
Savari de Toulouse , Auberi le menbré , 
Et Jofroi l ' angevin et Hue le sené , 
Et les enfans de France dont il i ot planté ; 
Mais sor trestous les autres a Bertrant apelé . 
« Amis , ce dist li enfes , à moi en entandez : 
« Prenez . Xm . murs amblans et sejornez , 
« Et autretant chameus et de bugles assez , 
« Et si soiés . Xm . de chevaliers armez . 
« Droitement à Luiserne là les me conduirés , 
« A Karlon l ' emperere les me presenterez , 
« De par le roi de France le me saluerés ; 
« Et si vos pri , biaus sire , que bel à lui parlez . 
« Nel tenés pas por vil por ce s ' a povertez , 
« Mais à vostre pooir le sien cors honorez . 
- Sire , ce dist Bertrant , à moi en entandez : 
« Por amor Dieu de gloire , qui en crois fu penez , 
« Nos verromes les peres qui nos ont engendrés , 
« Que onques ne véismes an trestous nos aez ; 
« Parlerons nous à aus , se vos le commandez ? 
- Par saint Denis , dist Guis , qui mes chiés est donez , 
« Ne par cele corone dont m ' avés queroné , 
« C ' à Paris me méistes el chief outre mon gré , 
« Ne par la foi que doi au cors méisme Dé , 
« Il n ' i a nul de vous de si haut parenté , 
« S ' il se fait à son pere connoistre n ' aviser 
« Et il repaire à moi , qu ' il n ' ait le chief copé ; 
« Quar g i vodrai estre à grant joie menez , 
« Et si voil orendroit que vos le m ' afiez . » 
Quant li enfant l ' entendent , es les vos esfréez ; 
Lors remaudient l ' eure qu ' il l ' orent queroné . 
AU matin par son l ' aube , quant il dut esclairier , 
Lors fu li enfes Guis mult bien aparillié , 
Et va véoir la tour amont sor le gravier . 
Entor lui fait venir les jones chevaliers . 
« Seignor , ce dist li enfes , or vos apareilliez kar vos agenuillez . 
« Et prions Damedieu , qui en crois fu dreciez , 
« Que il nos laist conquerre ce grant palais plenier , 
« Qu ' encor puissons véoir Karlemaine au vis fier . » 
Et cil li respondirent : « Biau sire , volantier . » 
Les chiés contre oriant sont à genous couchiez . 
« Hé Diex ! ce dist li enfes , qui en crois fu dreciez , 
« Si m ' aïdes tu , Sire , com tu hons et Dieus ies , 
« C ' ancor puissons Karlon dedens Luiserne aider . 
Or oez des vertus com Diex ot Guion chier : 
Ainçois c ' on fust alé le trait à . I . archer , 
Fendi la tour de marbre par mi , an . II . moitiés ; 
Ains là sus ne remest Sarasin ne paien 
Qui là ne fust ocis de piere ou de mortier . 
Et l ' enfes Guis fait panre et mesons et soliers , 
Si en a fait giter et argent et ormier , 
Les trés , les pavillons et les cendaus ploiés . 
Bertrans , li fils Naimon , ne s ' est pas atargiés , 
Estous , li fils Odon , Berart de Mondisdier ; 
Ainçois furent montez . XVm . chevaliers . 
Chascuns fu bien montez sor son corant destrier , 
Et si ont fait trousser les murs et les somiers . 
Bertrans , Estout , Berart , an furent mesagier ; 
De Carsaude s ' an issent sans plus de delaier . 
Cil Sires les conduie qui tot puet justicier ; 
Car , ainçois que il voient lor seignor droiturier , 
Aura chascuns poor de la teste à tranchier . 
Or s ' en vunt li messages ki Deus pust honorer , 
E menent la viande à Karlon à vis fer . 
Cil gardent les passages , les destreis et les guez . 
OR s ' an vont li enfant qui oirrent lor chemin : 
Cil Sires les conduie qui de l ' eve fist vin , 
Le jor qu ' il sist as noces de saint Arcedeclin ! 
. I . matin se leva Karles li fils Pepin . 
Par ire s ' est li rois devant son tref assis , 
Et vit amfler ses jambes et ses piés et son vis ; 
Ses piés a regardez , dont li cuirs est noircis . 
Ogier en apela et Naimon le flori , 
Et Richart le Normant et Sanson et Tierri , 
Et Jofroi le vaillant et Gautier de Berri , 
Et Yvon et Yvoire et Haton et Gondri . 
« Baron , dist l ' empereres , entendez envers mi : 
« Si m ' aït Diex de gloire , qui onques ne manti , 
« Ne puis panre Luiserne , si ai grant piece sis , 
« Et n ' avons pas vitaille à . II . jors acomplis . 
« Por ce m ' estovera cest grans siege guerpir ; 
« Certes , je le ferai coreciés et maris . » 
Lors a ploré li rois , ne se pot atenir . 
Quant si home le voient , grant pitié lor an prist . 
« E non Dieu , ampereres , dist Naimes li floris , 
« Ne poés pas vos bons faire ne acomplir ; 
« Quant li termes vanra que Jhesu i a mis , 
« Nos panromes la terre sans nes . I . contredit . 
- Naimes , dist l ' empereres , Diex vous puist benéir , 
« Et nous envoit secours par le sien saint plaisir ! » 
Mais por noiant s ' esmaient ; ains que soit avespri 
Aura il de vitaille trestot à son plaisir , 
Dont porra bien son ost grant piece raemplir . 
Et li enfant chevaucent belement par loisir ; 
Jusqu ' à l ' ost Karlemaine font les chevaus venir . 
OR chevaucent li mes roi Guion le guerrier , 
Et mainent la vitaille dont François ont mestier . 
Bertrant la font mener devant , le timonier , 
Estout le fil Odon , Berart de Mondidier . 
. I . jor sist Karlemaines devant son tref plenier , 
Et plora tendrement et esgarda Ogier , 
Et Tierri à la barbe , et Yvon et Renier ; 
Mais il n ' i choisi mie Rollant ne Olivier , 
Ains erent es montaignes garder et espier . 
« Baron , dist l ' emperere , je sui mult corociés 
« Que jo ai tous enflés les jambes et les piés . 
« Anuit sonjai . I . songe , je nel vous quier noier , 
« Que il m ' estoit avis , foi que doi saint Richier , 
« Que estïons en France , à Paris , el vergier . 
« Une si bele gent an issi sans targier , 
« Com se ce fuissent angre qui doivent flamboier . 
« Trestuit communement me chaoient as piés , 
« Et vos , par grant amor , les en releviés ; 
« Et puis revi la nue vers le ciel repairier . 
« Après , si vi sor vos plovoir et gresillier , 
« Et à mult grans tropiaus la blanche noif negier . 
« Desor vos en ot plus , à celer nel vous quier , 
« S ' an féissiés grant part as barons chevaliers . 
« Naimes , dist l ' emperere , se Dieu plaist , ce ert biens . » 
Après ce mot regarde les plains de Montiblier , 
Voit venir les enfans qui estoient chargié , 
Les gonfanons de soie contre vent baloier , 
Et choisi la poudriere que mainent li somier . 
Lors quida l ' empereres que il fust engigniés , 
Car il quida que fuissent Sarasins renoiés . 
Où que il voit ses homes ses prent à araisnier : 
« Baron , dist l ' emperere , or de l ' apareillier ! 
« Que ancui nos auront li fort escu mestier . 
« Je voi là une eschiele qui Diex doinst encombrier . 
CHARLES a les enfans véus et esgardez , 
Vit les escus à or et les hiaumes gemés , 
Les gonfanons de soie au vent desvolepés , 
Et choisi la poudriere des grans destriers ferrés . 
Lors quida l ' emperere que il fust malmenés , 
Si quida que ce fuissent Sarasins et Esclers . 
Là où il vit ses homes ses prent à apeler : 
« Baron , dist l ' emperere , or tost de l ' atorner ! 
« Ceste eschiele premiere nos convient trespasser . 
- Sire , ce dist Ogier , mult grant tort en avés ; 
« Certes , j ' ai si les piés et les . II . poins enflés 
« Que je ne les porroie en mes estriers bouter , 
« N ' a . XXX . de mes cous . I . Sarasin tuer . 
- Baron , dist l ' emperere , quant morir me verrés , 
« La honte sera vostre , reprovier i aurés ; 
« Que jamès en vos vies meillor seignor n ' aurés . » 
Et dist à l ' autre mot : « Hé Diex ! vous me haés . 
« Ja soloie je panre et chastiaus et cités , 
« Ne me pooit tenir chastel ne fermetés , 
« Ne grant sale perrine , ne mur , tant fust levés ; 
« Ne puis mais noient faire , tous an sui asotés . 
« Quant vous vient à plaisir , Diex , la mort me donés . » 
Lors plora l ' emperere , ne se pot contrester . 
Quant le voient si home , si lor en a pesé . 
« Seignor , ce dist Ogiers , or tost de l ' adouber ! 
« Qui ce fait que il puet on ne le doit blasmer . 
« Nos irons au besoing , quels soit dou retorner . 
« Ja Damedieu ne place , qui le mont doit sauver , 
« Qu ' en puisse retorner ne tout li . XII . per , 
« Ains soions tuit as armes ocis et decopés . » 
Lors ont les esperons sor les nus piés fremés , 
Que il n ' i avoit chauce ne housiau ne soller , 
( Tous porris les avoit li vens et li orés ) 
Et si vestent haubers , lacent hiaumes gemez , 
Et ceignent les espées as senestre costés , 
Et montent es chevaux corans et abrievés : 
Ne menjuent de fain , d ' avoine ne de blés , 
For que herbe de chans , d ' araines et de prés . 
Et pendent à lor cous les fors escus bouclés , 
Pristrent les roides lances as gonfanons fermés , 
Bien furent . XVm . quant il furent armé ; 
De . IIII . pars se sont parti et desevré . 
Et li rois les commande au cors méismes Dé 
Qu ' il les puisse conduire et maint à sauveté . 
Et li baron chevauchent as gens cors honorés : 
En . I . val , lés . I . tertre , là les ont encontrés ; 
Ce furent li enfant qu ' il orent engendrés . 
N ' i avoit fors des cous de maintenant doner . 
Quant virent les escus croissus et painturés , 
Lors set bien li dus Naimes que de France sont nés ; 
S ' il ot en son cuer joie , ne l ' estuet demander . 
Lors broche le cheval , cele part est alés . 
Trestout le premerain que il a encontré , 
Ce fu son fil Bertrant , que il ot engendré . 
Onques mais ne le vit an trestot son aé . 
Et quant Naimes le vit , si l ' a plus enamé 
Que autant n ' ama home en la crestienté . 
Il le prist par le hiaume , contremont l ' a tiré , 
Gentement le salue , ne l ' a pas ranposné : 
« Cil Damedieu de gloire qui maint en trinité 
« Saut et gart ces enfans par la soe bonté ! 
« Enfant , d ' ont estes vos ? De quel terre estes nés ? 
« Estes vos marchéant qui cest avoir menés ? 
« Se vous le volés vendre à deniers monéés , 
« Karles li empereres vos en donra assés . 
« A or et à argent sera mult bien pesés ; 
« Ja ne serés mais povres an trestous vos aés . » 
Et Bertrans respondi , qui gentils est et ber : 
« Cil sires vos garisse qui en crois fu penés ! 
« Ne somes marchéant , ne l ' avons acheté ; 
« Ains somes né de France où croissent li vin cler , 
« Home somes au roi qui tant fait à loer . 
« Et vos , de quel terre estes , qui ma resne tirés ? 
« Comment avés vos non , qui si m ' araisonés ? 
- Par mon chief , dist Dus Naimes , je dirai verités : 
« On m ' apele Naimon , et sui des . XII . pers . » 
Quant Bertrans vit son pere , s ' a le cuer si serré 
Que d ' une grant loée ne pot sor piés ester , 
Por ce qu ' il ne l ' osa baisier ne acoler , 
Que li enfes Guion li ot bien devéé ; 
A poi qu ' il ne chaï de son destrier armé . 
Après a respondu , si a haut escrié : 
« Dahais ait qui en chaut , ce dist Bertrans li ber . 
« Poi vos doit vostre fame et vostre fils amer 
« Que onques ne véistes an trestot vostre aé ! 
- Ha Diex ! ce dist dus Naimes , ai ge fils engendré ? 
- Oïl , ce dist Bertrant , . I . mult biau bacheler . 
« N ' a encor pas . I . an que il fu adoubés ; 
« N ' est pas graindres de moi , bien est de mon aé . 
« Par icel saint apostre c ' on quiert en Noiron pré , 
« Je li oï sor sains et plevir et jurer 
« Que , s ' il vos puet en champ véoir et encontrer , 
« Il vous fera la teste fors du bu desevrer . 
« Lessié avés sa mere en longe veveté . 
- Si m ' aït Diex , dist Naimes , or puis le sans derver , 
« Quant je oi de ma feme et de mon fil parler , 
« Que je onques ne vi en trestot mon aé ! » 
LI dus Oedes de Lengres ot mult cuer de baron ; 
Il broche le destrier qui li cort de randon , 
Prist son fil par la resne , qui mult ert gentils hon , 
Envers lui le sacha , si l ' a mis à raison . 
« Amis , ce dist li dus , comment avés vos non ? 
- Sire , ce dist li enfes , Estous m ' apele on , 
« Nés sui de douce France , hons sui le roi Guion , 
« Qui envoie à Karlon vitaille et garison ; 
« Onques nel vit mes sire , si li a fait tel don . » 
Et dist Huedes de Lengres : « Je le tien à bricon , 
« Quant il corone a prise deseur le roi Karlon ; 
« Il en pendra encore à grant destruccion . » 
Quant Estous l ' entendi , si fronci le guernon 
Et rooille les ieus , samblant fait de felon . 
Où que il voit son pere , si li dit sans reson : 
« Par mon chief , dans viellars , je vos tien à bricon , 
« Quant vos issi mesdites du riche roi Guion ; 
« Onques meillor de lui ne chauça d ' esperon . 
« Par icel saint apostre c ' on quiert en pré Noiron , 
« Par poi ne vos arrache la barbe et le guernon , 
« Ou que ne vos porfent entresci qu ' el menton . » 
Et dist Oedes de Lengres : « Tu as mult verai non : 
« Tu es fel et estous ; Estous t ' apele l ' on . » 
LI dus Tierri d ' Ardane a brocié le destrier , 
Prist son fil par la resne , Berart de Mondisdier , 
Envers lui le sacha , si li prist à huchier : 
« Amis , comment as non ? Garde nel me noier . 
- Sire , j ' ai non Berart , l ' enfes li respondié ; 
« Hons sui au roi Guion , qui tant fait à proisier , 
« Qui envoie à Karlon ces murs et ces somiers , 
« Et tuit sont de vitaille et trossé et chargié . 
« Et vos , de quel terre estes , qui ma resne sachiés ? 
- J ' ai non Tierri d ' Ardane et sui . I . chevaliers . » 
Quant Berart vit son pere , mult an fu coreciés , 
Por ce qu ' il ne l ' osa acoler ne baisier , 
Que li rois de Borgoigne li ot fet fiancier . 
Et dist à l ' autre mot : « Dahés ait qui en chiet ! 
« Fil à putain , gloton , lechiere , pautonier , 
« Si vos demaine Karles comme ronci trotier , 
« Qui portés par Espaigne vos fers comme somier ; 
« Je vos pri par amors que ma resne laschiés . » 
Quant Tierris l ' entandi , n ' i ot que coroucier . 
« ENFANS , ce dist dus Naimes , entendés envers mi : 
« Comment a non vos rois ? Gardés n ' i ait menti . 
« Certes , on le devroit vergonder et honir , 
« Quant il veut Karlemaine son roiaume tolir , 
« Si le velt de sa terre fors metre et departir . 
- Que vos a il mesfait ? Bertrans li respondi , 
« Que ains an tote France n ' ot ne chastel ne cit , 
« Ne n ' i reçut de rante vaillant . I . angevin , 
« Et si riche present si vous envoie ici ! 
- Si m ' aït Diex , dist Naimes , por nul mal ne le di . 
« Où fu pris cis avoirs ? Gardés n ' i ait manti . 
- Il fu pris à Carsaude , Bertrans li respondi . 
- Quant i venistes vos , dist Naimes li floris ? 
- Cis jors est li cinquimes , por voir le vos afi . 
« Certes nos l ' asaillimes à . I . mardi matin , 
« Et si fu le jor prise , ains l ' eure de midi . 
« Là fu pris cis avoirs , par foi le vous afi . » 
- Si m ' aït Diex , dist Naimes , onques mais tel n ' oï : 
« Karles i sist . III . ans , li rois de Saint Denis ; 
« Si fist bien en . I . jor perieres . XX . jalir , 
« Mais dedens n ' i mesfirent vaillant . I . angevin . 
- Que Damediex le het , Bertrans li respondi ; 
« Car li rois tout en France as dames lor maris . 
- ENFANS , ce dist Tierris , entandez ma raison : 
« Je vos pri , por celui qui Longis fist pardon , 
« Que ne dites le roi nule riens se bien non ; 
« Tost vos feroit tolir les chiés sous les mentons . 
- Dahais ait , dist Berars , qui le doute . I . boton ! » 
Tant chevaucent ensamble que au tref le roi sont . 
Et troverent le roi devant son pavillon , 
Sa main à sa maissele , comme voir dolans hon . 
Premerains descendi Bertrans , li fils Naimon , 
Et avoques descendent li chevalier Guion . 
Bertrans parla premiers , qui fu fils de baron , 
Et salua le roi par mult fiere raison : 
« Cil Damediex de gloire , qui Longis fist pardon , 
« Et suscita de mort le cors saint Lasaron , 
« Si herberja saint Pere el chief de pré Noiron , 
« Marie Madelaine féis lo vrai pardon , 
« Si comme ce est voirs et nous bien le créon , 
« Rois , si vous doint il panre des paiens vengison , 
« Et de ceus qui ne croient la sainte Asension , 
« Et saut et benéie l ' emperéor Charlon ! 
« De par le roi de France . I . present vos faison 
« De . Xm . mulès trossés de garison , 
« Et trestous ces chameus et bugles qui i sont . 
« Se le savez garder et mener à raison , 
« . VII . ans an porrois vivre et vostre compaignon . » 
Karles ot la parole , si besse le menton 
Et roeille les eus , samblant fait de felon . 
Tost et isnelement est saillis contremont ; 
Où que il voit Bertrant , si l ' a mis à raison : 
« Diva , a il en France autre roi se moi non ? » 
Et respondi Bertrans : « Nous ne vous connoisson , 
« Si tenum de nuli for sul de rei Guion , 
« N ' unkes en nostre tans n ' i ot rei si lui non . 
« Et si vos estes Karles ki fu à Morilon , 
« C ' or pléust ore à Dieu qui Longis fist pardon 
« Que fuissiés en France , à Paros , sa maison , 
« Et si fuissent les dames de par tout le roion , 
« Et si tenist chascune en sa main . I . baston ; 
« Ja vous batroient tant le dos et le crepon 
« Que n ' i vodriés estre por l ' onor d ' Avalon ; 
« De lor maris avés faite desevroison . 
- Par saint Denis ! dist Karles , vous dites voir , baron ; 
« Dont jo ai sor le cors pechié et mesproison . 
« AMIS , ce dist li rois , à moi en entandez : 
« Où fu pris cil avoirs que vos me presentés ? 
- Il fu pris à Carsaude , dist Bertrans li senés . 
- Quant i venistes vous ? dist Karles li menbrez . 
- Sire , hui a . XV . jours acomplis et passez . 
« Certes , nous l ' asaillimes quant solaus fu levez ; 
« Par Dieu ! ele fu prise ains soleil esconsé . 
« Là fu pris cis avoirs que vous ici véés ; 
« Je nel di pas por ce que n ' en aions assez 
« Que nos avons de France avec nous amenés . 
- Si m ' aït Diex , dist Karles , onques mais n ' oï tel . 
« Comment a non vo sire ? Gardés ne me celés . 
- Sire , Guis l ' apele on ou païs où fu nez . 
« El roiaume de France n ' a plus biau bacheler , 
« Ne meillor chevalier por ses armes porter ; 
« Il est boins chevaliers et plains de loiauté . 
- Por Dieu , dist l ' emperere , de quel terre est il nez ? 
- Sire , ce dist Bertrans , de France le regné . 
- Amis , dist l ' emperere , et de quele conté ? 
- Je ne le vos diroie por canque vous avés . » 
- Par Saint Denis , dist Karles , qui meschiés est donés , 
« S ' as mains le puis tenir , tous ert ses cors finés ; 
« Je le pandrai as fourches , ja n ' an ert trestornés , 
« Et si sera vilment à chevaus traïnés 
« De Rains jusc ' à Orliens , yoiant tot le barné . » 
Quant Bertrans l ' a oï , à poi qu ' il n ' est desvés ; 
S ' il ne fust rois de France , mar le séust panser . 
Neporquant si respont auques de sa fierté : 
« Que vous a il mesfait , dist Bertrans li senez , 
« Que ains an tote France n ' ot chastel ne cité , 
« N ' an i reçut de rante . I . denier monaé ? 
« Trestot le premier jor que il fu coronez , 
« Que quidames en France dormir et reposer , 
« Nos fist il après vos chevauchier et errer , 
« Et si riche present vos a fait aporter . 
« Bien est aparissant que mestier en avés : 
« Je voi trestous vos homes et velus et anflés 
« A paines puet chascuns sor ses . II . piés ester ; 
« Ne vos ne poés mie sor . I . cheval monter , 
« Ains avés . I . baston à coi vous apoés . 
« Je quis que cis bienfais nos ert à mal tornés . 
« Quant vos le menaciés , n ' estes mie senés ; 
« Mais , se sages fuissiés , vous l ' an séussiés gré . » 
Quant l ' entent l ' emperere , si a le chief cliné ; 
Et quant il se redrece , si s ' est haut escriés : 
« Par saint Denis de France , vos dites verités ; 
« D ' ore en avant sera mon dru et mon privé , 
« Benéoite soit l ' eure que il fu angendré ! » 
Atant es vos Rollant et Olivier son per , 
Qui vienent des montaignes dont il sont devalé . 
Quant voient les somiers , grant joie en ont mené . 
Les enfans esgarderent , que bien sont atorné . 
« Biaus niés , dist l ' emperere , Rollans , avant venez , 
« Si orrois teus noveles dont vous joians serés : 
« Il ont fait roi en France d ' un mult biau bachelier ; 
« Mais il n ' a si riche home an la crestienté , 
« Ne meillor chevalier , si com on m ' a conté . 
« Il est bons justicier ; ja mar le mescrerés . » 
Quant Rollans l ' entendi , si a . I . ris gité : 
« Sire , ce dist li cuens , il ont mult bien ovré . 
« S ' il est si gentils hon com je vous oi conter , 
« Vos li laisserés France à tous jors à garder , 
« Et vos panrois Luiserne ; bien vous en guerirés . » 
Quant l ' entandi Karlon , si a le chief crollé , 
Qu ' il set bien que ses niez Rollans l ' a ranposné : 
« Ha ! glous , dist l ' emperere , com tu es forsené ! 
« Ains ne me fu par toi . I . bons consaus donés . » 
Par poi que nel feri de son gant sor le nez . 
« Sire , dist Olivier , mult grant tort en avés : 
« Il a . XXVII . ans acomplis et passés 
« Que je ne jui en sale ne en palais pavé , 
« Mès par chans et par terre et par vaus et par prés , 
« Et tant avons sosfert de pluies et d ' orés , 
« De grans fains et de sois et de chaitivetés 
« Que nel porroit escrire nus clers tant soit letrés ; 
« Et or , sans achoison , si fort nos ranposnés ! 
« Ne mès , par cel Seignor qui an crois fu penés , 
« Ja ne verrois . VII . jors acomplis et passés 
« Que je m ' an quit en France ariere retorner . 
« Ne vi pieça ma mere , qui tant fait à loer , 
« Ne Aude , ma sereur , qui le viaire a cler . 
- Par mon chief , dist Rollans , je ferai autretel . 
« Laissomes ce viellart qui tous est assotez ; 
« A . Cm . dyables soit ses cors commandés ! » 
Atant es Ganelon et son compain Hardré ; 
Tebalt et Alori , Malvaisin et Mauré . 
Cil Sires les confonde qui an crois fu penés ! 
Olivier de Viane a par non apelé : Guenes veit Olivier , si l ' a aresonez . 
« Damoisiaus debonaires , à moi en entandés : 
« Bien sommes . XVm . del meillor parenté , 
« Qui tuit avons sor sains et plevi et juré 
« Que nos an douce France an devons retorner . 
« Pris avons les chastiaus , les bours et les cités ; 
« Canque nous avons fait sera tout oblié . 
« Or vienent cil garçon qui de France sont né , 
« Qui sont de nos avoirs manans et asasés , 
« Et amainent leur roi que il ont queroné . 
« Par force nos toldroit totes nos herités ; 
« Mais , par ce saint apostre c ' on quiert en Noiron pré , 
« Se volés otroier la moie volanté , 
« Ja seront cist mesage ocis et decoupé . » 
Quant Karles l ' entandi , si a le chief cliné ; 
Et quant il se redrece , s ' apela son barné . 
L ' EMPERERE de France en apela Ogier , 
Et Naimon à la barbe et Tierri et Renier , 
Richart de Normandie et Sanson le guerrier , 
Et Yvon et Yvoire , Haton et Berangier ; 
Et s ' an a regardé Rollant et Olivier . 
Et s ' i est Ganelon et dant Hardré ses niés , 
Tiebaut et Alori , le cuivert renoié , 
« Baron , dist l ' emperere , et car me consoilliez : 
« Il ont fait roi en France de Guion le guerrier , 
« C ' à moi n ' à mon pooir n ' an pristrent ains congié . » 
Quant Naimes l ' entandi , sel prist à araisnier ; 
Par mautalent regarde le bon danois Ogier . 
« Baron , dist l ' emperere , trop vos voi aquoisier . 
- Sire , dist Ganelons , je pallerai premier : 
« Mult est de sens mauduit , ne vous set consoiller , 
« Et de vostre demande ne vos set apaier . 
« Il ont fait roi en France d ' un cuivert pautonier , 
« Qu ' à vous n ' à vo pooir n ' an pristrent ains congié ; 
« Certes , c ' est une chose dont vos doit anoier . 
« Or , faites la vitaille maintenant deschargier , 
« Si la faites livrer as barons chevaliers , 
« As princes et as dus et as contes prisiés . 
« Gardés povres n ' an ait vaillant . IIII . deniers , 
« Que tost seroit gastée , se vous lor otroiez ; 
« Puis , faites les enfans trestous nus despoiller , 
« C ' ancor nos pueent bien lor dras avoir mestier . 
« Puis , lor faites lier et les mains et les piés 
« Et faites à chascun une corde lacier 
« Par desous le menton , fort estraindre et lier , 
« Si les faites noer as keues des somiers , 
« Et si faites nostre ost meintenant deslogier , 
« Et alés sor Guion , ce cuivert pautonier , 
« Et si faites ses homes ocire et detranchier , 
« Et lui méismes faites as forches ancroier : 
« Jamès ne vous porrois plus belement vangier . » 
Quant Karles l ' entendi , n ' i ot que coroucier . 
Dus Naimes de Baiviere an est saillis an piés : 
Son mantel lest chaoir , qu ' est à or entailliés , 
Sa barbe li baloie jusc ' au neu du braier , 
Par desour les oreilles ot les guernons treciés , 
Derier el haterel gentement atachiés ; 
Mult resamble bien prince qui terre ait à baillier . 
A sa vois qu ' il ot clere commença à huchier : 
« De Damedieu le pere , qui le mont doit jugier , 
« Soit honie la char à itel conseillier , 
« Et maudis soit li rois qui vos a à baillier , 
« S ' il selonc vo servisse ne vos rent le loier . » 
Quant Ganelon l ' entent , le sens quida changier ; 
Nel vausist avoir dit por plain . I . val d ' ormier . 
« SIRE , dist li dus Naime , entandés ma raison : 
« Ne créez la parole ne conseil Ganelon ; 
« Vos an repantiriés , par le cors saint Simon . 
« Ne volés pas ocire les mesages Guion , 
« Que li enfant sont né de nostre region . 
« Encor vos dirai plus , empereres frans hon : 
« Espoir mes fils i est ou l ' Ogier le baron , 
« Ou Tieri ou Renier , ou le riche Sanson , 
« Ou Richart le Normant , ou le bon duc Odon . 
« Mais faites deschargier la vitaille à bandon , 
« Si en faites livrer à vostre ost par raison , 
« Si que povres ne riches n ' an ait fors que par don . 
« Puis , prenés les enfans qui sont de grant renon , 
« Ses faites envoier en vostre region , 
« Jusc ' à demain à l ' aube que il s ' esveilleront . 
« Lors , si mandez au roi grans mercis de son don , 
« Et vos viegne secorre por Dieu et por son non ; 
« Et si laissiés ester le consoil del felon . » 
Quant Ganes l ' entendi , s ' an ot grant marison . 
Il en a apelé Hardré , son compaignon , 
Tibaut et Alori et ceus de Morillon , 
Et le riche linage qui ait maléicon : 
Bien furent . XVm . li encrimé felon . 
Il jurent Damedieu , qui soffri passion , 
Que il feront encore dolant le duc Naimon , 
Rollant et Olivier , l ' emperéor Charlon . 
N ' en mantirent de mot ; li cors Dieu mal lor dont ! 
Que puis les vandi Ganes au roi Marsilion , 
Et traï par envie les . XII . compaignons , 
En Reinschevaus morurent à grant confussion . 
Huimès porrois oïr une bone chançon ; 
Jamès par jugléor tele n ' orra nus hom . 
GANELON s ' an repaire . Durement fu irés , 
Et jure Damedieu , qui an crois fu penés , 
Qu ' il les fera encore coreceus et irés . 
Et Karles s ' an repaire as loges et as trés , 
Puis a fait destrousser les mulès afeutrés , 
La vitaille par l ' ost partir et deviser . 
Onques povres ne riches n ' an fu de part ostés , 
Chascuns selonc sa puissance et selonc sa bontés ; 
Contremont la grant ost en avoit à plantez . 
De boivre et de mangier fu chascun asasez ; 
Tuit benéissent l ' eure que Guis fu coronez . 
« Naimes , dist l ' emperere , biaus sire , çà venez : 
« Véés vos cel enfant qui Bertrans est clamez ? 
« Damediex me confonde , qui en crois fu penés , 
« Se il n ' est vostre fils , de vo fame angendrez ; 
« Je nel vi onques mais , mais bien l ' ai avisé . 
- Ne sai , ce dist dus Naimes , mès felon l ' ai trové . 
- SIRE Tierri d ' Ardane , dist Karles au vis fier , 
« Véés là cel vallet qui tant fait à proisier ? 
« On l ' apele Berart , si est de Mondisdier ; 
« Damediex me confonde , qui tot puet justicier , 
« Se il n ' est vostre fils et de vostre moiller . 
- Ne sai , ce dist Tierris , foi que doi saint Richier ; 
« Il me clama jehui felon et pautonier . 
« Mais faites les huimès avoc vos herbergier . » 
Et respont l ' empereres : « Bien fait à otroier . 
« ENFANT , dist l ' empereres , à moi en entandez : 
« Il vous covient huimez avec nous osteler . » 
Et cil ont respondu : « A vostre volenté . » 
Le duc Hue de Lengres a li rois apelé : 
« Dites as Alemans que il vuident leur trés , 
« Si faites ces enfans richement osteler , 
« Jusc ' à demain à l ' aube , que il soit ajorné . » 
Et cil li respondirent : « Si com vos commandez . » 
Tost et isnelement est ou cheval montez ; 
As Alemans a dit que il vuident lor trez . 
L ' empereres de France i fait Bertrant mener , 
Ses autres compaignons i fait o lui aler ; 
Et cil se sont assis belement par les trez . 
Bertrans , li fils Naimon , le prist à apeler . 
« Seignor , ce dist li enfes , à moi en entandez : 
« Je vos proi , por celui qui en crois fu penez , 
« Que vos tot coiement huimès vos contenez . 
« Mangiez à mult grant joie et à reson bevez ; 
« Et ne vos chaille mie du roi Guion paller , 
« Ne qui est li suens peres et li siens parentés ; 
« Que Karles l ' emperre est tant gentils et ber 
« Que bien tost nos feroit espier et garder , 
« Savoir s ' il nos orroit du roi Guion paller , 
« Ne qui est li siens peres et li siens parantez . 
« Et je ne le vodroie por . I . mui d ' or comblé , 
« Que jamais à Guion n ' oseriens retorner . » 
Et li enfant respondent : « Si com vos commandés , 
« Et nos nos contendrons comme vos miels vodrez . » 
L ' EMPERERE de France fist forment à proisier ; 
Odon en apela et Naimon et Ogier , 
Et Tierri l ' Ardenois , et Richart et Renier , 
Et les barons de France , qui mult font à proisier : 
« Seignor , dist l ' emperere , montez sans detrier , 
« S ' irons à ces enfans parler et acointier . » 
Et cil ont respondu : « Bien fait à otroier . » 
Lors monta meintenant Rollans et Olivier , 
Et tuit li autre après , sans plus de l ' atargier ; 
Jusc ' às trés as enfant ne volrent detrier . 
Premerains les choisi Berart de Mondisdier ; 
Où que il voit Bertrant , sel prist à araisnier : 
« Damoisiaus debonaire , vés ci Karle au vis fier , 
« Et si est vostre peres trestout ou premier chief . 
- Ausi i est li vostres , Bertrans li respondié . 
« Seignor , ce dist Bertrans , vostre reson bessiez , 
« Que ne vos oie Karles , l ' empereres proisiez . » 
Estes vos l ' emperere qui descendi à pié . 
Encontre lui se dresce Bertrans li mesagiers , 
Auberis li Borgoins et Hues l ' envoisiez , 
Estous , li fils Odon , Berart de Mondisdier . 
L ' emperere de France les en a araisniez : 
« Enfant , ce dist li rois , de Dieu soiez seigniez 
« Et de la sainte crois où il fut traveilliez ; 
« Je suis à vos venus parler par amistiez . » 
Et li enfant respondent : « Diex an soit graciez . » 
Karles li empereres joste Berart s ' asiet , 
Et Turpins l ' archevesques est assis dalés lié . 
Karles en apela Bertrant le mesagier . 
« Amis , dist l ' ampereres , faites pais , si m ' oiez : 
« Quels hom est vostre sires ? Gardés nel me noiez . 
- Par mon chief , fait il , sire , mult est bien enseigniez . 
- Si m ' aït Diex , dist Karles , il fait mult à proisier ; 
« Mès fors que d ' une chose me puis mult merviller , 
« Quant il corone a mise , sans mon loz , sor son chief . 
- Que vos a il mesfait ? dist Torpin au vis fier . Bertran li respondi . 
« Ains n ' ot an tote France ne chastel ne plessié , 
« Ne n ' i reçut de rante vaillant . I . sol denier . » 
Et Berart respondi : « Il dit voir par mon chief . 
- Et les dames que font ? dist Karles li proisiés . 
- Sire , ce dist Berars , à celer nel vous quier , 
« En chars et en charetes les fesons charier ; 
« Si i vient vostre suer , à celer nel vous quier , 
« Et si i vient bele Aude , la soreur Olivier . » 
Quant Rollans l ' entandi , s ' an est plus mervilliés . 
Où que il voit Bertrant , sel prist à araisnier , 
Tost et isnelement le corut enbracier : 
« Damoisiaus debonaires , par la vertu du ciel , 
« S ' or éusse avoc moi palefroi ne destrier , 
« Ou bon faucon mué ou ramage esprevier , 
« Certes gel vos donasse de gré et volentier . 
- Sire , ce dist Bertrans , à celer nel vos quier , 
« Quant vos serés en France venus et repairiés , 
« Et aurés recéu vos rantes et vos fiés , 
« S ' adont faites por moi , bien vos doi mercier . 
- Si m ' aït Diex , dist Karles , bien estes enseigniez . » 
A icele parole en est levez an piés . 
« Enfant , fait l ' empereres il , je vos demant congié , 
« A ce Dieu vos commant , qui en crois fu dreciés . » 
Au departir qu ' il firent plorerent de pitié , 
Et si plorent andui Rollant et Olivier . 
L ' emperere de France an retorna arier , 
Devant lui regarda , si choisi . I . paumier , 
Qui ot espié et paume et chapel en son chief . 
L ' emperere de France le prist à araisnier : 
« Car me prestés vos dras , qui ne sont pas antier , 
« Et si vestez les miens , qui sont riche et mult chier . 
- Volentiers , à non Dieu » , ce li dist li paumiers . 
Entre lui et le roi sont andui despoillié . 
Karles vesti la guige here , mist le chapel el chief , 
Les housiaus a liez desi au col du pié , 
L ' escherpe cordowane a à son col lacié ; 
Il a pris le bordon grant et gros et antier . 
Karles se regarda , si vit blanchir ses piés ; 
En sa main tint li rois . I . quenivet d ' acier , 
En plus de . XXX . leus en fait le sanc glacier , 
Après les a boutés en . I . tas de fumier ; 
Mult par furent hideus quant les en a sachiez . 
Il en a apelé le bon Danois Ogier . 
« Amis , ce dist li rois , mult me puis merviller : 
« Il ont fait roi en France de Guion le guerrier , 
« A moi n ' à mon pooir ne pristrent onc congié ; 
« Certes , c ' est une chose dont me puet anuier . 
« Par icel saint apostre que quierent penancier , 
« Ne voil que l ' an me tiegne à coart n ' à lanier , 
« Que je encor ne puisse monter sor mon destrier 
« Et porter mon escu , ferir dou branc d ' acier . 
« Je m ' an irai léans la cité espier , 
« Savoir où li mur sont plus legier à percier . 
« Ja Damedieu ne place qu ' en puisse repairier 
« S ' aie éu paor de la teste tranchier ; 
« Qui la novele an voist à Guion le guerrier , 
« Qu ' il me crieme et redoute de la teste tranchier . 
- Sire , ce dist Ogiers , bien fait à otroier . 
« Jhesu de sainte gloire vos en doinst repairier . 
- OGIER , dist l ' amperere , à moi en entandez : 
« Je m ' an irai léans espier la cité ; 
« Quant vos sarois por voir que g ' i serai antré , 
« Ogier , prenés mes armes et mon escu portez , 
« Tost et isnelement sor mon cheval montez , 
« Que bien le reconnoissent Sarasin et Escler . 
« Assailliez à la porte et Naimes li barbez , 
« S ' aiez en vo compaigne . IIIm . ferarmez . » 
Et cil li respondirent : « Si com vous commandez . » 
A icele parole , s ' an est Karles tornez , 
De ci que à Luiserne ne s ' est asséurés , 
A la porte bauvere qui siet desus la mer ; 
Venus est au guichet où il devoit passer . 
Or escoutez dou roi com s ' est desfigurez : 
Le col vers les espaulles commença à trembler , 
Et ot la bouche torte contremont vers le nez . 
Venus est au guichet , ainc ne li fu véez . 
Or escoutés dou roi com s ' est desfigurez : 
Il traïne sa hanche comme s ' il fust quassez ; 
Contremont vers la tor commença à errer . 
. I . vens ataint le roi qui l ' a desfiguré , 
Qui li a le chapel de la teste gité ; 
Lors li parut la face et la bouche et le nez . 
ES . IIIc . chevaliers fervestus et armez , 
Qui gardoient la porte de la riche cité . 
Boydans de la porte a premerains parlé : 
Ce fu . I . latiniers qui en France ot esté ; 
Bien connut Karlemaine , le fort roi coroné . 
« Seignor , dist Boydans il , entandez mon pensé : 
« Véistes onques mais Karlon au poil mellé ? 
« Vés le là où il vient espier la cité . 
« Il va à Aquilant nostre seignor parler ; 
« Ja le suirons après sans plus de demorer , 
« Si li todrons la teste , sans plus de l ' arester : 
« Einsi nos porrons bien dou siege delivrer . » 
Quant Karlemaines ot cele gent si parler , 
Ne fu pas de merveille s ' il an fu esfraez ; 
Damedieu le voir pere an prist à apeler : 
« Glorieus sire pere , par la vostre bonté , 
« Ensi comme Longis vous feri ou costé , 
« Ensi comme c ' est voirs , si me puissiez sauver , 
« Qu ' encor puisse véoir Guion le bacheler , 
« Et le secors de France que tant puis desirer . » 
Contremont vers le ciel an prist à regarder , 
Vit entr'ovrir' le ciel jusc ' à la maïsté , 
Et une crois saintisme qui gete grant clarté ; 
De toutes pars le tienent . IIII . angres anpené . 
Paor ot l ' emperere , si s ' est jus acliné . 
Saint Gabriel li angres s ' est à lui devalé ; 
Il li dit en l ' oreille coiement , à celé : 
« Empereres de France , envers moi entendez : 
« N ' aies mie paor , tu es à sauveté , 
« Que cil te conduira qui t ' a ci amené . » 
L ' empereres l ' entent , si est resvigoré ; 
Vers le ciel anclina , errant s ' an est tornez . 
Jusc ' au maistre palais ne s ' est asséurez , 
Et trova Aquilant desous . I . pin ramé , 
Entor lui . XXX . rois richement coroné ; 
Por doute de Karlon l ' ont léans anserré . 
Atant es le viellart o le guernon mellé . 
Sour le bordon de fraisne s ' est li rois acostez , 
Et salue Aquilant com ja oïr porrés , 
En langage grejois , que tous les latins set : 
« Mahomet vos saut , sire , vos et vostre barné ! » 
Aquilant le regarde , si li a demandé 
D ' ont il vient et où va , de quel terre il est né . 
« Sire , dist l ' emperere , je dirai verité : 
« Je sui nez de Palerne , l ' amirable cité , 
« Et si revien de Meque où je ai converssé . 
« Je i portai m ' offrande le premier jor d ' esté ; 
« Mès Karlemiaine a si les chemins ancombrez 
« Paumier ne mesagier n ' i ose trespasser 
« Qu ' il ne perde la teste ains qu ' il soit outre alez ; 
« Et c ' est mult grant merveille quant j ' en sui eschapé . 
« L ' autrier fui à vo pere , le fort roi Macabré ; 
« Il vos mande par moi salus et amistés , 
« Et vos prie et commande , ja mar li celerez , 
« Gardés bien ceste vile et vostre honor prenez . 
« Ainçois que la quinzaine et li mois soit passez , 
« Vos envoiera il . Cm . Turs armez , 
« Dont serois vers le duc garantis et tansez ; 
« Par force ert li rois de son siege getez . 
« Mahomet vos destruie où vos créance avez , 
« Se vos le poez prendre , se vos ne le pandez . 
- Paumiers , dist Aquilans , teus noveles portez 
« Dont vos serois anqui manans et asasez . » 
Li Sarasin qui virent le roi de France antrer 
Le sivirent après sans plus de demorer . 
Ains que Boïdans l ' ait de riens araisoné , 
Le saisi par la barbe dont li peus peust est mellez , 
Envers lui le sacha , roidement l ' a tiré ; 
Puis li a dit : « Dans viels , anvers moi entendez , 
« Que je vos ai mult bien quenu et avisé ; 
« De tout autre martin vos convenra parler . » 
Quant l ' entent l ' emperere , si refu esfraés . 
De mult très riche engin se prist à porpanser , 
S ' il li laisse plus mot de la bouche parler , 
Il li en puet mult bien à grant meschiés torner . 
Il haucha le poing destre qu ' il ot gros et quarré , 
Parmi le chaaignon li a tel coup doné 
Qu ' il li froisse et esmie le maistre os moelé , 
Les . II . eus de la teste li a fait jus voler ; 
Très devant Aquilant l ' a jus mort craventé . 
Et Aquilant s ' escrie : « Ce paumier me prenés ; 
» Orandroit ert pandus sans point de demorer . 
- Par Mahomet , mon Dieu , fait li rois Salatrés , 
« Plus vos a il mesfait que li paumiers assés . 
« Vos dites grant merveille et si antreprenez , 
« Qu ' il le prist par la barbe , sans point d ' aresoner . 
« S ' il li éust mesfait , bien li fust amandé ; 
« Vos l ' en féissiés droit volantiers et de gré . 
« La venjance en a prise , et sans lui desfier ; 
« S ' il l ' en est meschéu , n ' en fait mie à blasmer . 
« Se li paumiers a droit , si l ' en laissiez aler . » 
Aquilant li respont : « Vos dites verité , 
« Il n ' aura mès hui garde de mort ne d ' afoler . » 
Atant es . I . garçon corant et abrievé . 
Où qu ' il voit Aquilant , si li a escrié : 
« Aquilant , gentils rois , trop poez demorer : 
« Ja perdrois ceste vile , se vous ne vous gardez . 
« Karles assaut as portes , li fors rois coronez ; 
« Il a le pont brisié et empli le fossé . » 
Quant Aquilant l ' entent , si s ' est haut escrié : 
« Or as armes , baron ! gardez n ' i demorez . » 
Et il si firent sempres , quant il l ' ot commandé . 
Il méismes ses cors est maintenant montez s ' est maintenant armez ; 
Où qu ' il voit le paumier si est haut escriez : 
« Paumier , dist Aquilant , frere , ci m ' atandez ; 
« Je revendrai à vous quant l ' assaus ert remés ; 
« Tant vos donrai dou mien que bon gré m ' en saurez . 
- Sire , dist l ' emperere , si com vos commandez . » 
Puis dist entre ses dens : « Atandus n ' i serez . » 
Aquilant de Luiserne est à l ' assaut alez . 
Karles li ampereres est an estant levés , 
Parmi les orbes rues commença à aler 
Et regarda la vile et de lonc et de lé , 
Et voit les murs si fors et si bien séélé 
Qu ' il ne doutent assaut d ' ome de mere né . 
Lors s ' en vait à la porte , qui fu d ' antiquité . 
Li Sarasin des murs commencent à crier : 
« Paumiers , se tu t ' an vas , il t ' auront ja tué . » 
Et Karles ne dit mot , ains a tout escouté . 
Venus est au guichet , ains ne li fu vaez , 
Et , quant il an fu hors , s ' est an fuies tornez ; 
Ne s ' i tenist à lui . I . destrier sejornés . 
Venus est à l ' assaut , si l ' a fait arester . 
CHARLES a fait l ' assaut remanoir et laissier , 
Que bien sent que sa force ne li vaut . I . denier . 
Dedens son tref demaine en apela Ogier , 
Et Sanson de Borgoigne et Naimon le Baivier : 
« Baron , laissiez l ' assaut , que ne vous a mestier ; 
« Autre chose i covient c ' assaillir ne lancier . » 
Icele nuit se couchent deci à l ' esclairier . 
Lors se leva li rois , il et si chevalier . 
Devant lui fait venir Bertrant le timonier , 
Bele et cortoisement le prent à araisnier : 
« Amis , ce dist li rois , volez vos repairier ? 
- Sire , ce dist Bertrans , nos n ' avons que tardier . 
- Saluez moi , dist Karles , vostre roi le guerrier , 
« Si li dites por Dieu que il me viegne aidier , 
« Si m ' aït Diex de gloire , que g ' en ai grant mestier ; 
« Et s ' il n ' a preu de terre , je li croistrai son fié . 
- Sire , ce dist Bertrans , com vos plera si ert . » 
Li enfant s ' en repairent le jor , après mangier , 
Et Karles les convoie , il et si chevalier . 
Au departir les a l ' empereres baisiez , 
Et d ' ambes . II . les eus a ploré de son chief . 
« Si m ' aït Diex , dist Naimes , bien poons anragier , 
« Que nos véons ici les fils de nos moilliers , 
« Si ne nos daignent mie acoler ne baisier . » 
Et Karles s ' en torna , il et si chevalier ; 
Et li enfant chevauchent baut , oiant et lié . 
Desi à l ' ost Guion ne voldrent atargier . 
Et l ' enfes Guis se lieve quant il dut esclairier . 
Devant lui regarda s ' a véu le paumier , 
Qui li ot dit noveles de Karlon au vis fier . 
« Paumiers , dist l ' enfes Guis , à merveilles t ' ai chier . 
« Quel vile est Montorgueil ? car le me di , paumier ; 
« Di moi vraies noveles , garde nel me noier . » 
Et li paumiers respont : « Jel dirai volentiers . 
- PAUMIERS , dist l ' enfes Guis , or me di verité , 
« Par la foi que tu dois sainte crestienté , 
« Se vous savez chastel , recet ne fermeté 
« Où li rois Karles fust , où ne péust antrer . 
- Sire , dist li paumiers , de noient en parlez . 
« Encor en sai tieus . III . qui mult font à douter . 
« L ' une est Montorgueil , qui siet desur la mer ; 
« Si la tient Huidelon , qui mult est desfaez ; 
« Et cil a . II . biaus fils de sa fame angendrez : 
« Je quit en toute Espaigne n ' a plus biaus bacheliers ; 
« Et Huidelon est mult fel et mult desmesurez . 
« La cité est si noble com ja oïr porrez : 
« . III . eves i acourent devant par les chanez , 
« L ' une a non Rupane , l ' autre Marne des guez , 
« Si i cort anviron qui cort à Balesguez ; 
« Escarflaires i cort , dont li floz est levez , 
« Et , d ' autre part la vile , si cort li flos de mer 
« Dedens les clos des vignes , les vignes et les blez . 
« Les eves sont si fieres con ja oïr porrez : 
« De pierres d ' aymant i est grans la plentés ; 
« Onques Diex ne fist home , s ' il i estoit antrez , 
« Por coi éust hauberc ne ceint le branc letré , 
« Que jamès an issist an trestot son aé . 
- Paumiers , dist l ' enfes Guis , m ' i sauras tu mener ? » 
CE dist li enfes Guis : « Parole à moi , paumier : 
« Sauras me tu mener à Montorgueil le fier ? 
- Oïl , par ma foi , sire , oïl mult volentiers ; 
« Mais ce seroit folie se vous i aliez , 
« Que ja jor de cest siecle dedens n ' anterriez . 
« Karles i sist . III . ans , li fors rois droituriers , 
« C ' ains ne mesfist dedens vaillant . IIII . deniers . 
« N ' en i fist mangonel ne periere drecier 
« Huidelons , n ' en monta an cheval n ' an destrier ; 
« Onques il ne si fil n ' en vout armes baillier , 
« N ' onques ne s ' an deigna lever de son mangier . 
« Quant ce vit Karlemaines ne la porroit baillier , 
« S ' ala à Montesclair , dolens et coreciés ; 
« . VIII . mois i sist li rois qui France a à baillier . 
« Au nueve s ' an parti , dolans et coreciez ; 
« S ' ala à Augorie , que rois Escorfaus tient . 
« Onques n ' i laissa prince ne per ne chevalier , 
« Ains ala à Luiserne , où il encore siet ; 
« . VII . ans i a ja sis , mult li doit anoier . 
- Or , me manras , dist Guis , à Montorgueil le fier . 
« Tant te donrai avoir com en vodras baillier ; 
« Que , par cele corone que me mistrent el chief , 
« Ja n ' irai à Karlon , le fort roi droiturier , 
« S ' aurai pris Montorgueil , qui tant fist à proisier . » 
L ' ENFES Guis de Borgoigne se prist à regarder : 
Contremont vers . I . tertre a son chief retorné , 
S ' a véu les enfans qui vienent tot armé , 
Quant Guis les a véus , si est ancontre alez , 
. I . et . I . les besa , s ' a Bertrant regardé : 
« Damoisiaus debonaires , comment avés erré ? 
« Véistes vos Karlon , le fort roi queroné ? 
- Oïl , par ma foi , sire : salus et amistez 
« Et vos mande li rois que vos le secorez , 
« Por amor Dieu , biaus sire , que vos ne l ' obliez , 
« Et Sanses de Borgoigne dont fustes engendrez ; 
« Et se n ' avés preu terre , il vos donra assez . 
- Si m ' aït Diex , dist Guis , ainçois parlerons d ' el ; 
« A Montorgueil irons se Diex l ' a destiné . » 
Et les dames des chars commencent à crier , 
Ains n ' oserent au roi son commant devéer . 
L ' ENFES Guis de Borgoigne en apela Bertran , 
Berart de Mondisdier et Estout le vaillant , 
Savari de Tolouse , Auberi le sachant , 
Et Torpin l ' archevesque et les autres enfans . 
« Baron , ce dist li rois , entendez mon samblant : 
« Faites les trez destandre , gel voil et sel commant , 
« Et si faites les chars ateler maintenant ; 
« S ' irons à Montorgueil , se Diex vient à talant , 
« Et panrons Huidelon , le cuivert mescréant . 
« S ' il ne veut Jhesu croire , le pere roi amant , 
« Et bautisier sa fame et andeus ses enfans , 
« Je li ferai trencher la teste maintenant . » 
Et li enfant respondent : « Sire , vostre talant ; 
« Car nos n ' osons desdire le vostre fier commant . » 
Lors sonerent . I . graille , et l ' ost vait detriant . 
Les chars font ateler , si s ' aroutent atant , 
Et les dames dedens orent les cuers dolans , 
Por ce qu ' eles n ' aloient à Luiserne la grant . 
Et l ' ost s ' est arotée et deriere et devant . 
Là oïssiés soner plus de . M . olifans , 
Grelles et chalemiaus et buisines bruians , 
Plorer et lermoier maint damoisel vaillant ; 
Mais n ' osent à Guion desdire son commant . 
OR chevauce li rois , li et sa compaignie , 
Tot droit à Montorgueil , où li paumiers les guie . 
L ' enfes Guis de Borgoigne pansa mult grant folie : 
Huidelon quide panre à la barbe florie 
Et ses fils ambe . II . et sa grant baronie ; 
Mais il tienent lor terre du riche roi Marsile : 
Onques à Karlemaine n ' en voldrent rendre mie . 
Et les dames des chars , chascune brait et crie , 
Por ce qu ' ele n ' aloient à Luiserne la riche , 
Por lor seignors véoir , que merveilles desirent . 
Et li rois Guis tantost fait mander dame Gile : 
Cele ert suer Karlemaine , le roi de Saint Denise , 
Et fame Ganelon , qui li cors Dieu maudie , 
Et ert mere Rollant à la chiere hardie . 
L ' enfes va contre lui , ne se veut targer mie . 
Quant le voit la duchoise , durement li escrie : 
« Sire Guis de Borgoigne , por Dieu le fil Marie , 
« Irons nos à Luiserne , cele cité garnie ? 
- Dame , ce dist li enfes , nos n ' irons encor mie ; 
« A Montorgueil irons , se Dex me benéie . » 
Quant les dames l ' entendent , chascune brait et crie : 
« Lasses , maléureuse ! com nos somes chaitives ! 
« Nos ne verromes mès Karle de Saint Denise ! » 
Et quant Guis l ' entandi , li cuers li atanrie . 
Venus est au paumier ; à Montorgueil les guie . 
OR chevauce li rois , li paumiers le guia , 
Et par nuit et par jor onques l ' ost ne fina . 
Quant ce vint au quinzieme , et li os s ' arota , 
En . I . pré bel et gent li os se reposa . 
Tote nuit sejornerent tant que soleus leva , 
Si choisi Montorgueil , qui grant clarté geta , 
Les bois et les rivieres , dont merveilles i a ; 
Vit la tor Huidelon , qui luist et flanbia . 
Sor le pomel d ' or fin . I . aigle d ' or i a ; 
Quant li paumiers le voit , Guion en apela : 
» Sire Guis , ce dist il , entandez à moi çà : 
« Or faites tous vos homes estraver par decà ; 
« . XV . ans i poez estre , par Dieu qui me forma , 
« Que ja . I . seul de nous le pié n ' i metera . » 
Ce dist Guis : « C ' est an Dieu qui tot le mont forma ; 
« Quant lui vient ert à plaisir , panre le nos lera . » 
L ' ENFES Guis de Borgoigne fu mult gentils et ber ; 
Quant il vit Montorgueil , Dieu en prist à loer . 
En une praierie fist sa gent arester , 
Et cil se sont logié dedens . I . bois ramé , 
Ens en . I . val parfont , où une riviere ert . 
Les chars ont fait estruire et mult bien ateler ; 
Icelui jor illec les convint sejorner . 
L ' archevesque Turpin ot fet messe chanter , 
Et li enfant alerent le servisse escouter . 
Quant la messe fu dite , mis sont au retorner . 
L ' enfes Guis de Borgoigne va ou cheval monter , 
. I . mantel sebelin fist à son col poser , 
Les enfans en apele , ses prist à regarder ; 
Lés . I . bruellet les meine , por conseil demander . 
« Seignor , ce dist li rois , vos convient porpanser 
« Comment ceste cité péussons conquester ; 
« Force n ' i a mestier ne assaus por ruer . 
- Sire , ce dist Bertrans , ne vos quier à celer , 
« Ja sui ge fils Naimon , qui gentils est et ber , 
« Qui set les bons consaus l ' emperéor doner , 
« Et je , à mon pooir , vos i voil assener . 
« Faites . X . damoisiaus fervestir et armer , 
« A loi de mesagiers les faites atorner , 
« Vos soiés li disiemes por les enfans guier ; 
« Tot droit à Montorgueil les en faites aler . 
« Se Damediex de gloire le voloit créanter 
« Que peuissons passage ne chemin encontrer , 
« Tant que peuissons estre en la bone cité , 
« Huidelon irïons le mesage conter , 
« Si li ferons acroire et dire par verté 
« Que nos i anvoia Karlemaines li ber , 
« Et les fiés et les terres de par lui demander ; 
« Et se poïens estre ou grant palais pavé , 
« S ' à plaisir vos venoit , si parlerions d ' el . 
- Par mon chief , ce dist Guis , bon conseil me donez ; 
« Ja sera tout issi com avez commandé , 
« Et vos serois premiers , avoc moi en venrez . 
« Or , prenez vos paraus teus com vos les voldrez . » 
- Par mon chief , dist Bertrans , se g ' i sai assener , 
« Ce sera des meillors que g ' i porrai trover . » 
Berart de Mondisdier a par nom apelé : 
« Damoisiauz debonaires , à moi en entandez . 
- Et je , ce dist Estous , ja ne m ' i laisserez . 
- Savari de Tolouse , avec moi en venrez , 
« Auberi le Borgoing et Hue le menbré . » 
L ' archevesques Turpin s ' est en haut escriez : 
« Seignor baron , dist il , car m ' i laissiez aler ; 
« Vous savez bien sans faille que bons clers sui letrez , 
« Si sai bien les haus nons Damedieu reclamer , 
« Si sai bien chevalier ferir et ancontrer . 
- Par mon chief , ce dist Guis , ci a bon ordené ; 
« Benéoite soit l ' eure que il fu engendré ! » 
A iceste parole se corurent armer . 
L ' enfes Guis de Borgoigne se fist bien adouber , 
Que il fu li dieziemes por les enfans guier . 
As autres chevaliers command l ' ost à garder . 
La mere Guion pleure quant vint au desevrer ; 
A Damedieu de gloire a son cors commandé . 
Or li baron chevauchent , que Diex puist onorer . 
OR chevauche li rois , il et si compaignon , 
Et costoient la mer très parmi le sablon . 
Cil Sires les conduie qui Longis fist pardon ! 
Es . VIIc . chevaliers de la geste Mahom , 
Ses conduist Maucabrés des puis de Carion , 
Qui gardent le chastel et l ' onor anviron . 
Quant il vit nos François , si dreça le menton , 
Ses compaignons apele , ses a mis à raison . 
« Seignor , dist Maucabrez , entendez ma raison : 
« Je voi ci chevaliers qui vienent de randon , 
« Par le mien enciant qu ' il vienent de Karlon . 
« G ' irai à eus parler por savoir d ' ont il sont ; 
« Ja ne vos remuez tant que nos revenon . » 
Et cil li respondirent : « Vostre commant feron . » 
De ci à nos François ne fist arestoison . 
Quant l ' enfes Guis le voit , si dreça le menton . 
Li' enfes Guis regarda Maucabré , 
Et li paiens le voit , si l ' a haut salué 
En arcage grezois En parole grejoise , que il l ' ot ancliné : 
« Baron , de Mahomet soiez vos honoré ! 
« D ' ont estes ? de quel terre ? ne me soit pas celé . 
« Estes vos à Karlon , qui cest chemin errés ? 
- Oïl , ce dist li enfes , ja mar le mescrerez ; 
« Tot droit à Montorgueil nos envoie li bers . 
« Il est à son neveu coreciez et irez 
« Tant que il l ' a feru de son gant sor le nez . 
« Or a li rois juré desor sa loiauté 
« Jamès n ' aura Rollans plain pié de s ' erité , 
« Ains mande Huidelon qu ' il viegne à lui parler , 
« Et li laira sa terre et s ' oneur à garder ; 
« Et se il reveut croire sainte crestienté , 
« Il li donra Espaigne , s ' il la puet conquester . 
- Par mon chief , dist li Turs , teus noveles portés 
« Dont vos serois ancui menans et asasez . 
- Voire , dist l ' enfes Guis , je sui mult esfraez , 
« Que nos ne savons mie ces eves trespasser : 
« La piere d ' aymant fet mult à redoter , 
« Que nos haubers avons vestus et andossez , 
« Que nos ne poons mie à Huidelon parler , 
« Ce savons nos sans faille , se n ' i poons passer . 
- Par mon chief , dist li Turs , teus noveles portés 
« Que je vous conduirai , puis que la pes querés . » 
Contremont la riviere les a li Turs menés ; 
Iluec truevent l ' entrée par où doivent passer . 
« Seignor , dist Maucabrez , entandez mon pensé : 
« Ci a une chaucie qui a . X . piés de lé , 
« Et si a . XII . liues de lonc à trespasser ; 
« Or entrés belement , gardés n ' i meschevés . 
« Se vos la destornés , mult bien perdre i porrés ; 
« Tost vos puet à domage et à anui torner . 
- Par saint Denis , dist Guis , ne par saint Honoré , 
« Vos i entrerés primes , qui les eves savés ; 
« Se riens i perdïons , vos en seriés blasmés . » 
Et li paiens respont : « Si com vos commandés . » 
Il broche le destrier , si est avant entrez . 
Or oiez les miracles que por Guion fist Dez : 
Les eves sont retraites , si vont en lor chanés ; 
Onques n ' i ot cheval qui moillast les costés . 
Et quant il vindrent outre , s ' a Maucabré pallé : 
« Seignor , dist li paiens , or pansez de l ' errer . 
« Alés à Huidelon vo mesage conter ; 
« Vos savés bien la voie par où repairerés . 
« S ' il vos vient à plaisir , je m ' en voil retorner . 
- Amis , dist l ' enfes Guis , à vostre Dieu alez , 
Que il te maint , s ' il puet , à sauveté . » 
A icele parole s ' an est li Turs tornez , 
Et les gens Gui chevauchent , les frains abandonez . 
OR chevauche li rois , et il et sa grant compaignie ; 
Desi à Montorgueil ne s ' aséurent mie . 
Parmi la porte entrerent en la vile 
Et virent ces borjois qui à ces portaus sistrent ; 
Chevaus vinrent et murs et destriers de Sulie , 
Cendaus et siglatons de soie d ' Aumarie , 
Et virent soie ouvrer as beles Sarasines , 
Les riches tors de marbre et les sales perines . 
« Hé Diex ! dist l ' enfes Guis , dame sainte Marie ! 
« Karles li empereres , à la barbe florie , 
« C ' a tant fait en Espaigne o sa grant compaignie , 
« Qu ' il n ' a ceste cité en la soie baillie ! 
Droit vers le grant palais ont lor voie acoillie , 
Ja verront Huidelon et sa grant compaignie . 
Cil Sire les conduie qui char prist en Marie ; 
Car il i troveront orgueil et felonie . 
OR chevauce li rois , et il et ses barnez , 
Droit vers la tor , les vers hiaumes gemez . 
Sarasins et Persans les ont mult esgardez , 
Et dist li uns à l ' autre : « Por Mahomet , véés : 
« Icist sont de Karlon parti et desevré ; 
« Li rois n ' est gaires loing de cest nostre regné . 
« Hui perdra Huidelon par ceus ceste cité ; 
« Ja ne l ' an demorra . I . denier monéé . » 
Et li enfant chevauchent , les frains abandonez . 
Jusc ' à la maistre n ' i ot regne tiré , 
Et virent . I . jaiant lés le guichet ester . 
Portiers ert Huidelon , mult fet à redouter ; 
De si fait pautonier n ' orrés jamais parler . 
Il ot les sorcils grans et s ' ot le poil levé large le nez , 
Et si avoit les dens de la bouche getés , 
Les oreilles mossues et les eus enfossés ; 
Et ot la jambe plate et le talon crevé . 
Diex li doinst male honte qui en crois fu penez ! 
Et dist Guis de Borgoigne : « Sire compains , véés , 
« Véistes onques mais nul plus biau baceler ? 
« Cis portiers Huidelon fait mult à redoter ; 
« Il a maint gentil home murtri et estranglé . » 
Et dist li cuens Bertrans : « Se gel puis encontrer , 
« Je li quit . I . tel cop de m ' espée doner 
« Jamès ne li devra huis de porte garder . » 
A icele parole commença à errer . 
Quant li jaians les voit , s ' est sor piez levez . 
Qui li oïst les dens ensamble marteler , 
. I . martel sor l ' anglume ne féist noise tel . 
Et saisi . I . baston qui fu gros et quarrez , 
En plus de . XXX . lius estoit d ' acier bandez , 
Et en son ce baston si pendoient les clés . 
En trestot Montorgueil n ' ot si fort bacheler 
Qui portast le baston . I . arpent mesuré 
Que tuit ne l ' en ploiassent li flanc et li costé ; 
Autresi le paumoie com fust . I . rain pelé . 
Atant es les enfans , qui l ' ont haut salué ; 
Tel salu li ont dit dont il ne lor sot gré : 
« Diex te saut , ce dist Guis , si com j ' ai devisé . 
« Est léans Huidelons ? porrons à lui parler ? » 
Quant li jaians l ' entent , si a le chief crollé , 
Et dist : « Mar i entrastes , cher sera comperé ! » 
Il hauche le baston qu ' il tint , gros et quarré , 
Qu ' il en quida Bertrant parmi le chief doner ; 
Sor l ' oreille feri le destrier pomelé , 
Desous le duc Bertran a le cheval tué . 
Voit le Guis de Borgoigne , le sens quida derver . 
Il a traite l ' espée , dont li brans fu letrez , 
Et broche le cheval , cele part est alés . 
Li jaians estoit lons , si n ' estoit pas armés ; 
Et li enfes le fiert par si ruiste fierté 
Par desus les espaules li a le chief copé 
Que le bu et les jambes fait voler ou fossé , 
Et la teste a ensamble à . I . perron hurté . 
Et dist le cuens Bertrans : « Çà me randés les clés , 
« Que je serai portiers por la porte garder . 
« Il le m ' est eschéu ; mon cheval m ' a tué . 
- Seignor , ce dist Guis , envers moi entandés : 
« Vos demorrés vos . V . por la porte garder , 
« Et nos . V . en iron à Huidelon parler . » 
Et cil ont respondu : « Si com vous commandés . » 
Cil Sires les conduie qui en crois fu penés ! 
Que , ainçois qu ' il soit vespres ne solaus esconsez , 
N ' i vodroit li mieudre estre por l ' or de . X . cités . 
EL palais en monterent tuit li . V . mesagier ; 
Les escus devant eus , tienent les brans d ' acier . 
L ' enfes Guis de Borgoigne les prist à araisnier : 
« Seignor , or escoutés : je pallerai premier ; 
« Trestuit coi vous taisiés , faites pais , si m ' oiés ; 
« Selonc ce que dirai , pansés de l ' esploitier . » 
Et li baron respondent : « Biaus sire , volentiers . » 
Huidelons l ' orguilleus est ou palais plenier . 
Vestus estoit li rois d ' un vermeil paile chier , 
A bendes de fin or par les costes vergiés . 
. I . chapel de bonnet ot li glous en son chief , 
Sa barbe li baloie jusc ' au neu du brayer . 
Par desus les oreilles ot les grenons treciez , 
Et le baston d ' or fin el haterel lacié . 
Desus le faudestuef faldestol se sist li rois prisiés ; 
. I . eschamel d ' argent ot li rois à ses piés . 
Et tenoit . I . baston qui fu à or vergiés , 
. XLV . aniaus i pendoient mult chier , 
A or et à baricles ert li baston liez . 
Quant le fiert sor la table , oiant ses chevaliers , 
Trestout fait le palais fremir et gresloier . 
« Seignor , fait Huidelons , fetes pais , si m ' oiés : 
« Karles est en Espaigne , li fors rois droituriers ; 
« Tous avés nos chastiaus et nos bours essilliez , 
« Et ocis nos enfans qu ' erent de nos moilliers . 
« Primes , conquist Bordele au fer et à l ' achier , 
« Et prist Ais en Gascoigne , qui fu Forré le viel , 
« Et si prist Monjardin , il est si chevalier . 
« Estorges et Navare nos ont fait peçoier , 
« Et s ' a fait une ville estorer à Pamers . 
« El boschet de Vaucaire corurent li forier . 
« Prist le Groing et l'Estoile , Pampelune le fié , 
« Forscasés Carion nos a mis au derrier . 
« Il a près de . VII . ans que de Nobles partié , 
« Quant ala à Luiserne , où il encore siet ; 
« . VII . anz i a ja sis , mult li doit anoier . 
« Or me dout à merveilles certes dou repairier , 
« Que Karles me het plus que nul home sos ciel , 
« Et , se il me puet panre , fera moi detranchier . » 
Et li enfant monterent sus ou palais plenier ; 
Les escus devant eus , tienent les brans d ' acier . 
N ' an sot mot Huidelons , il ne si chevalier , 
Si vit le roi Guion devant lui apoier ; 
Gentement le salue , à guise d ' ome fier : 
« Cil Damediex de gloire qui tot a à jugier , 
« Et en la sainte crois se laissa travillier , 
« Il saut et benéie le roi Karle au vis fier , 
« Et garisse de mort Rollant et Olivier 
« Et Sanson de Borgoigne et Naime de Baivier , 
« Et puist ton cors honir , confondre , vergoignier ! 
« Je sui hons Karlemaine , le fort roi droiturier ; 
« Par icel saint apostre que quierent chevalier , 
« Se je te voi movoir ne les mains ne les piés , 
« Je te ferai la teste voler an ce foier . » 
Quant Huidelons l ' entent , n ' ot en lui c ' aïrier ; 
Où que il voit ses homes , ses prent à araisnier : 
« Diva , fait il à eus , c ' avés fait del portier 
« Qui me gardoit ma porte vers tos ceus desos ciel ? 
« Il a mort de François assés plus d ' un millier . 
- Sire , dist . I . paiens , li a le chief tranchié , 
« Par Mahomet , biax sire , . I . de ces mesagiers . » 
Quant Huidelons l ' entent , le sens quide changier . 
APRÈS Guion parla Bertrans , li fils Naimon ; 
Fierement salua le paien Huidelon : 
« Cil Damediex de gloire qui Longis fist pardon , 
« Et suscita de mort le cors saint Lasaron , 
« Marie conforta en la maison Simon , 
« Et , si comme Diex , fist à la dame pardon , 
« Si gart et benéie l ' emperéor Karlon , 
« Et Naimon à la barbe , et Ogier et Sanson , 
« Rollant et Olivier , le barnage Guion , 
« Huidelon , toi confonde et doinst maléiçon ! 
« Je sui hon Karlemaine o le flori guernon ; 
« Si te mande par moi ( por coi le celeron ? ) 
« Que li rant Montorgueil et le regne environ . 
« La tour de Montesclair avoc te demandon , 
« Et se ensi nel fais com nos te devison , 
« Et Karles te puet panre , ja n ' auras raençon 
« Que ne te face mettre el col le chéaignon ; 
« Plus haut te fera pendre que nul autre larron . 
« Par icel saint apostre c ' on quiert an pré Noiron , 
« Par poi que ne t ' arache la barbe et le guernon , 
« Ou que ne te porfent de ci qu ' ens el menton . » 
Il volt passer avant sans nule arestoison . 
Jal ferist de l ' espée , qui pallast ne qui non ; 
Mais l ' enfes de Borgoigne le saisi au giron , 
Ariere le sacha , que mult ert gentils hon . 
Quant Huidelons l ' entent , ne dist ne o ne non . 
ESTOUS , li fils Oedon , n ' i volt plus arester , 
A sa vois qu ' il ot clere commença à crier : 
« Huidres de Montorgueil , ne te quier à celer , 
« Laissié ont du mesage , més je t ' an voil conter 
« Canque mes sires Karles m ' en daigna commander . 
« Trestous premiers te mande , ne te quier à celer , 
« Que li rens Montorgueil , qui tant fait à loer , 
« Il te fera en fons bautisier et lever , 
« Si te randra ta terre maintenant à garder ; 
« Et se ce ne veus faire , d ' el te covient paller . 
« Fai dont une grant boursse entor ton col noer , 
« Et , par non de servage , li venras aporter , 
« Et fai . IIII . deniers en la boursse poser ; 
« Et se tu ci nel fais com tu m ' os deviser , 
« Et Karles puet ton cors ne tenir ne combrer , 
« Il te fera ou col une grant hart noer , 
« A la queue d ' une yve te fera traïner . 
« Mais cele blanche barbe qui tant fait à loer , 
« Où je voi cel or pendre et ces botons posez , 
« Véistes onques chien que tant soit deschirés 
« Qu ' il ne se muet des mousches garantir ne tenser ? 
« En icele maniere les te fera oster , 
« Puis fera les grenons et ardoir et bruller , 
« Après , fera ton cors laidement traïner . 
« Mult est ore grans hontes que tant nos fais pener . » 
Par poi que nel feri de son branc d ' acier cler ; 
Mais il se porpensa qu ' il le lera ester , 
Que miels veut que commencent Sarasin et Escler . 
Quant Huidelons l ' entent , color prist à muer , 
Mais plus n ' en osa faire que le chief a crollé . 
TORPINS , li gentils clers , s ' est . I . poi avanciés , 
Où qu ' il voit Huidelon , si li prist à huchier : 
« Huidres de Montorgueil , à celer nel vos quier , 
« Je suis hons Karlemaine , qui tant fait à prisier ; 
« En ces illes de mer t ' a ci adès laissié , 
« Ne dois pas Montorgueil ne tenir ne bailler . 
« Or li rans Montorgueil , qu ' il le te mande et quiert , 
« La tour de Montesclair , qui tant fait à proisier ; 
« Et se tu si nel fais com devise li briés , 
« Et Karles te puet panre , mors ies et trebuciés . 
« Il te fera la teste fors du bu rooigner 
« Et arracher du cors et les mains et les piés ; 
« Chastel ne seignorie ne t ' i aura mestier . 
« Et si fera tes fils trestous vis escorcier , 
« Après , si les fera en un fu graeillier , 
« Et si fera ardoir ta cortoise moillier , 
« Ou au meins les mameles de son cors arrachier . » 
Quant Huïdres l ' entent , le sens quide changer . 
Il en a apelé trestous ses chevaliers , 
En latin lor a dit : « Armés vos , franc guerrier , 
« Certes , s ' il vos eschapent , mal somes engignié . » 
Et cil li respondirent : « Biaus sire , volentiers . » 
En une maison entrent li gloton pautonier , 
Et vestent les haubers , s ' ont les hiaumes laciez , 
Et si cheignent espées , si retornent arier . 
Quant Huïdres les voit , onques ne fu si liés . 
« Par mon chief , dist Torpin , mal somes angignié . 
- Voire , ce dist Estous , pensons de l ' esploitier ; 
« Miels vaut que nos assaillent que l ' aions commancié . » 
L ' enfes Guis de Borgoigne s ' est . I . poi avanciez , 
Et va ferir Puillart , qui fu fils Aucipier ; 
La teste en fet voler devant lui el foier , 
Et le bu et les jambes verser ens el braier . 
Turpins li archeveskes va . I . autre paier , 
De ci que es espaulles li fait coler l ' acier . 
Bertrans , li fils Naimon , reva ferir le sien ; 
Une grant toise longe li fit voler le chief . 
Estous , li fils Oedon , n ' a soing de menacier , 
Savari de Toulouse pense dou chaploier . 
Icil Sires les gart qui le mont doit jugier ! 
Que il , einçois qu ' il voient le soleil abaissier , 
N ' i vaudroit li mieudre estre por l ' or de Monpellier . 
MULT fu grans li estours sus el palais mellez . 
L ' enfes Guis de Borgoigne s ' i est bien esprovez , 
Et Bertrans Turpin , Estous et Gilemer . 
Bien se contint li rois en guise de sengler : 
De l ' angoisse qu ' il ot prist tous à tressuer , 
Chascune fois escrie : « Monjoie ! car ferés ! » 
Cil les ont entandus qui là val sont remez . 
« Seignor , dist Auberis , envers moi entandez : 
« Certes , j ' oi moult grant noise sus el palais pavé ; 
« Par le mien enciant , il se sont ja mellé . 
« Car lor alons aidier , franc chevalier menbré . » 
Et cil li respondirent : « Ce fait à créanter . » 
Il ont fermé les portes , si ont les pons levez , 
Que léans n ' en entrassent Sarazin ne Escler . 
Sus el palais en montent touz les degrés pavez ; 
Les escus devant aus , traient les brans letrés . 
Quant il voient paiens , sis ont haut escriés : 
« Fil à putain gloton , certes n ' i garirés . » 
Quant Sarasin l ' entendent , ses ont mult redotés ; 
Car il quident sans faille plus an i ait assés . 
Nes oserent atendre , en fuies sont torné , 
Et saillent tuit à terre ens enmi le fossé . 
Ains qu ' il viegnent à terre ont il les cuers crevés . 
Huïdes l ' orguilleus est en fuies tornés ; 
L ' enfes Guis l ' enchauça , el poing le branc letré . 
Aconsuiant le vint de dalés . I . piler , 
Qu ' il li quida la teste fors du bu desevrer ; 
Mais li maus li ganci , qui li est eschapés ; 
Par la basse fenestre s ' an est aval colés . 
Mais Jhesu le gari qu ' il n ' ot mie de mel , 
Puis fu il en sains fons bautisiés et levés 
Et créi en Jhesu , le roi de majesté , 
Einsi com vous orrés , se volés escouter ; 
Puis aida il Guion la terre à conquester . 
Et li enfant de France se sont asséuré 
Et sacherent les bares , s ' ont les huis bien fermés . 
En la maistre mirmande en sont trestuit entré , 
Et truevent . I . boçu qui la tor doit garder . 
L ' enfes Guis de Borgoigne l ' a par les flans combré , 
Tot contreval la sale l ' en a jus traïné , 
Par une des fenestres l ' a gité el fossé ; 
Ains qu ' il venist à terre ot il le cuer crevé . 
Puis cerchent le palais et de lonc et de lé ; 
N ' i troverent vitaille , je vos di par verté , 
Dont il péussent panre . I . denier monéé . 
« Par mon chief , ce dist Guis , mal somes engané ; 
« Trestuit serons par force ça dedens afamé . » 
De sa mere li membre , s ' a tendrement ploré . 
Bertrans , li fils Naimon , li a haut escrié : 
« Par mon chief , sire rois , mult grant tort en avés ; 
« Encor n ' avés vos pas céans . I . mois esté , 
« N ' encor n ' iestes de faim maigre ne descharné . 
« Quant vos verrois paiens fervestus et armés 
« Assaillir à la tour et lancier et ruer , 
« Et vos verrés les pans de la sale verser , 
« Adonques à par main vos espoanterés . 
- Si m ' aït Diex , dist Guis , gentils estes et ber . » 
A iceste parole le laissierent ester ; 
En une chambre à volt en sont tuit . X . entré . 
En la sale troverent . I . riche lit paré , 
Tyres et piaus de martre et hermins engolé , 
Trenchans misericordes et espiels noelés . 
« Si m ' aït Diex , dist Guis , armes avons assés ; 
« Or penst Diex de vitaille , qui an crois fu penés . » 
Il cercherent la chambre et de lonc et de lé , 
. I . aumoire troverent par de jouste . I . piler , 
En l ' aumaire troverent . IIII . pains buletés 
Et . I . lardé de cerf et plain pot de vin cler . 
Auberis li Borgoins s ' est en haut escriés , 
Et a dist à Guion : « Bien nos est ancontré ; 
« Or avons nos vitaille , Diex en soit aorés . 
« Por Dieu , or la prenons et mult bien la gardés : 
« . VIII . jors en tendrions le grant palais pavé ; 
« Après , nous aidera li rois de majesté . » 
Et cil li respondirent : « Si com vos commandés . » 
Après ont . IIII . jors là dedens sejorné , 
Jusque Jhesu le vout qu ' il en furent gités . 
Huidelon l ' orguilleus a ses paiens mandés , 
Si fist de Montesclair ses . II . fils amener ; 
Et cil i sont venu , ne l ' oserent véer . 
Quant la novele sorent , mult furent esfréé . 
Quant Huidelon les vist , ses prist à apeler . 
« Seignor , or faites pais , franc chevalier membré : 
« Li messager Karlon , le fort roi queroné , 
« Sont là sus anserré en ce palais listé ; 
« Ferons nous à la tour assaillir ne hurter , 
« Tant ques aions par force ocis et desmanbré . 
- Seignor , dist Danemons , ja sont il mesager , 
« Et si n ' ont là desus de pain . I . sol quartier , 
« Ne ja ne lor venra à boivre n ' à menger . 
« Ja ne verrois . VIII . jors , ce vos puis afichier , 
« Que les verrois de faim morir et baaillier ; 
« Très parmi les fenestres les verrois trebuchier . 
« Par Mahomet , mon Dieu , qui m ' a à josticier , 
« Ne voil pas c ' on abate ce bon palais plenier , 
« Qu ' il meillor , ce quit , de ci à Monpellier . 
- Biaus fils , dist Huidelon , ce fait à otroier . » 
Or vos lerons des Turs , qui Diex doinst encombrier , 
Si dirons des enfans , que Jhesu puist aidier , 
Qui furent el palais dolant et corecié , 
Et n ' orent de vitaille vaillant . IIII . deniers . 
Le vin orent béu , le pain orent mengié . 
. I . mardi se leverent , quant il dut esclerier , 
A la mestre fenestre s ' alerent apoier , 
Et gardent contreval parmi le sablonier . 
Virent les flos de mer , qui furent grans et fiers , 
Et si virent les eves où li aïmans ert , 
Et virent l ' ost Guion , le jone chevalier , 
Les aucubes de soie contreval baloier . 
Li enfes de Borgoigne les a véus premier ; 
De sa mere li menbre , près fu de l ' enragier . 
Par grant amor regarde Bertrant le timonier : 
« Si m ' aït Diex , biaus sire , confort n ' i a mestier ; 
« Qui or sauroit conseil nel devroit pas noier . 
- Sire , ce dist Bertrans , à celer nel vos quier , 
« Je vous conseillerai sans plus de delaier . 
« SIRE , ce dist Bertrans , entandez mon voloir : 
« Si m ' aït Diex de gloire , mult nos poons doloir ; 
« N ' avons point de vitaille ne au main ne au soir . 
« Encor parlerai ge , ce vos di je por voir ; 
« Ne sai se ge dirai ou folie ou savoir . 
« Nos venimes çà sus ce grant palais véoir , 
« Si féismes à croire , ce vos di je por voir , 
« Que nos i anvoia Karlemaines li rois , 
« Et les fiés et les terres requéismes manois . 
« Nos féismes orgueil et mult très grans bofois , 
« Trop fierement parlames à petit de pooir . 
« Il ont erré vers nos com cuivers maléois : 
« Mesager ne doit bien oïr ne mal avoir , 
« Ne force n ' i vaut mie la montance d ' un pois . 
« Se tuit li chevalier et serjant et borjois 
« Estoient tuit ensamble deci c ' à Estampois , 
« Et cil de nostre terre , li damoisel cortois , 
« Avoient Montorgueil assis et les destrois , 
« Si porroient il estre . I . an ou . IIII . mois 
« Que il n ' i mesferoient le vaillant d ' un marchois . » 
Quant l ' enfes Guis l ' entent , si est en grant esfrois ; 
Lors a maudite l ' ore que il onques fu rois . 
SEIGNOR , ce dist Bertrans , à moi en entandez : 
« Huidelon l ' orguilleus est mult desmesurés . 
« Il a ci ses paiens et ses Turs assamblés ; 
« Se vos volïés croire mon cuer et mon pensé , 
« Nous l ' irïons ja de traïson reter , 
« Et s ' il a tant en lui corage ne bonté , 
« Il s ' an desfendera , je vous di par verté . 
« Chascuns n ' a c ' une mort à soffrir n ' à passer ; 
« Quant Diex vient à plaisir , si la prenez an gré . 
« Certes , miels voil morir que vivre à tel lasté . 
- Par mon chief , dist li rois , or avés bien parlé ; 
« Je ferai la bataille , ja n ' en ert trestorné . 
- Sire , ce dist Bertrans , trop vos poés haster : 
« Encore n ' est cis plais otroiez ne graez , 
« Ne je ne sai à dire se c ' est no sauvetés . 
- Oïl , dist l ' archevesques , ja mar an doterés , 
« Et si m ' en combatrai à . II . Turs tos armez . » 
A icele parole est l ' enfes Guis levés , 
A une des fenestres s ' est alés acouter . 
Jusque près des espaulles a le chief fors bouté , 
Et choisi contreval , sous l ' olivier ramé , 
Huidelon l ' orguilleus et o lui son barné . 
A sa vois , qu ' il ot clere , li a haut escrié : 
« Huidres de Montorgueil , or oez mon pansé : 
« On dit que en vous a et valor et bonté ; 
« Poi nos apercevons de vostre loiauté . 
« Nos venismes çà sus an ce palais listé , 
« Si nos i anvoia Karles au poil mellé ; 
« Certes , comme traïtres avés vers nos erré : 
« Mesagers ne doit bien oïr ne mal doner , 
« Et se vos ce voliés desdire ne fauser , 
« Je seroie tous près orendroit de moustrer . » 
Quant Huidelon l ' entent , si li a escrié : 
« Par mon chief , sire Frans , ja arier n ' an irés . 
« Jo ai . I . fils cortois , qui gentils est et ber , 
« Et s ' il avoit en vos tant valor et bonté 
« Que vousissiés vers lui vos garnimens porter , 
« Por tant que traïtor m ' osastes apeler , 
« Se mes fils i puet estre recréans ne matés , 
« Je vos randrai ma terre et tote m ' erité ; 
« Et se vous poés estre destruis ne afolés , 
« Vos conpaignons seront as fourches ancroés . » 
Quant l ' enfes Guis l ' entent , s ' a Bertrant regardé , 
Puis lor a dit : « Seignor , se vos le créantés , 
« Je irai là desous à Huidelon parler . 
- Sire , ce dist Bertrans , mais moi laissiés aler . 
- Mais moi , ce dist Torpins , por Dieu de majesté , 
« Que je sai les haus nons au besoing reclamer . » 
Estous , li fils Odon , en est an piés levés ; 
Damedieu en jura , le roi de majesté , 
« Qu ' il n ' i a nus de vos de si haut paranté , 
« S ' uimais l ' an oi . I . mot ne tantir ne soner , 
« Je le ferrai , je quit , qui qu ' an doie peser . 
- Seignor , dist l ' anfes Guis , à moi en entandés : 
« Après Jhesu de gloire , qui en crois fu penés , 
« Et après Karlemaine , le fort roi coroné , 
« Sui ge vos liges sires , si vos ai à garder , 
« Et je vos conduirai , se Diex l ' a destiné ; 
« Je ferai la bataille por nos tous delivrer . » 
Puis n ' i ot si hardi qui puis osast parler . 
Lors a vestu l ' auberc , si a l ' iaume fermé , 
Et a ceinte l ' espée au senestre costé . 
Les degrés en avale du grant palais pavé , 
Mais ains l ' ont tuit li autre baisié et acolé ; 
A Damedieu de gloire l ' ont trestuit commandé . 
Li rois , ains qu ' il s ' en parte , a tendrement ploré . 
Or s ' en va l ' enfes Guis L ' enfes s ' en va , qui Diex croisse bonté , 
Et il ont après lui mult tost l ' uis refermé . 
Or s ' en va l ' enfes Guis L ' enfes s ' en va sous l ' olivier ramé . 
Quant Huidelon le vit , si li a escrié : 
« Or me randés ces armes sans plus de demorer , 
« Ce hauberc et ce hiaume et ce branc d ' acier cler , 
« Et je vous en afi la moie loiauté 
« Que ja n ' i aurois mal dont vos puisse garder , 
« Se il par jugement ne vos estuet finer . » 
L ' ENFES Guis de Borgoigne errant se desarma , 
Desceint le branc et l ' iaume et son escu osta , 
Si est remès tous sengles el bliaut de cendal . 
Très parmi les costés grans bendes d ' orfroi a ; 
Le cors ot gent , bien fait , molt semble bien vassal et bien fait contreval . , 
Les chevaus fors et longes por séoir sor cheval , 
Et ot la char plus blance que argent ne cristal , 
Les ieus vairs en la teste comme faucon grual ; 
Les cheveus avoit blons plus que ors ne metal , 
Et fu forment palis , que trot ot tret de mal 
De faim et de juner el palais principal . 
Quant Huidelon le voit , . I . souspir en gita : 
« Amis , menjas tu hui ? nel me celer tu ja . 
- Naie , sire , dist it , par mon chief , tiers jors a . » 
Quant Huidelon l ' entent , forment en sospira , 
Mahon et Apolin hautement an jura , 
Ainçois que coup i fiere , que assés en aura ; 
Et quant Guis l ' entandi , forment l ' an enclina . 
HUIDELON l ' orguilleus fu chevaliers membrés ; 
Son seneschal apele : « Sinagon , çà venés : 
« Une blanche toaile meintenant m ' aportés 
« Et plain henap de vin et . I . pain buleté . » 
Et cil li respondi : « Si com vos commandés . » 
Et Huidelon li fait . I . poon aporter ; 
Il méismes ses cors li vait l ' eve doner . 
Tant a mené Guion qu ' il l ' asiet au disner . 
L ' enfes vit la vitaille , s ' a tandrement ploré , 
Diex de si riche cuer se prist à porpanser , 
A sa vois , qu ' il ot clere , commença à crier : 
« Ja Damedieu ne place , qui le mont doit garder , 
« Que je après cestui doie dantée avaler 
« Tant que mi compaignon en aient à planté , 
« Qui sont an cele tor là dedens anserré . » 
Quant Huidelon l ' entent , si a le chief crollé , 
Et dist à l ' autre mot : « Il en auront assés . » 
Tant lor fait de vitaille sus el palais porter 
Que . XXX . chevaliers an éussent assés ; 
Et l ' enfes Guis menja , que mult l ' ot desiré . 
Tot menja le paon et le pain buleté , 
Et si but tot le vin qui estoit ou boucler . 
Sarasin et Persant l ' en ont mult regardé , 
Et dist li uns à l ' autre : « Por Mahomet ! véés : 
« Tant par a cil François et pain et vin usé 
« Que . IIII . chevaliers an éussent assés . 
- Fil à putain gloton , ce dist Huidres li ber , 
« Il est bons chevaliers , il est bien anpliés , 
« Il n ' en a . I . meillor en la crestienté 
« Hom qui si bien menjue ne fera ja lasté . » 
Quant l ' enfes ot mengié , sor ses piés est levés , 
Et Huidelon li fet ses armes aporter . 
Et li anfes s ' adoube sans point de demorer . 
Il a vestu l ' auberc , si a l ' iaume fermé , 
Et a ceinte l ' espée au senestre costé . 
Huidelon en apele Sarasins et Esclers : 
« Baron , dist Huidelon , à moi en entandés : 
« Se je lais cest enfant ce bon cheval mener , 
« Mes fils li ocira , je le sai de verté ; 
« Mais j ' en ai là jus . I . bauçant et poumelé , 
« Celui li chargerai , se vous le me loés . 
« Se mes fils li ocist , c ' en est la verités , 
« Je n ' an seroie mie demain einsi blasmés . » 
Et Sarasin escrient : « Mult avés dit que ber . » 
Huidelon li a fait le cheval amener , 
Et par devant l ' enfant l ' a fait bien anseler ; 
L ' enfes Guis i monta par le senestre lé . 
Huidelon li bailla son fort escu bouclé ; 
Il méismes ses cors li a au col posé , 
Puis li baille . I . espiel dont li fers fu quarés , 
A . III . clous de fin or li gonfanons fermés . 
Et Huidelon apele del miels de ses privés : 
« Là aval en la place cel enfant me menés , 
« Gardés que il n ' i soit ledengiés ne blasmés , 
« Que , par icelui Dieu à qui me sui donés , 
« Si vos li dites riens qui ne li soit à gré , 
« Chascun de vos ferai tous les membres couper . » 
Et Sarasin s ' escrient : « Ja n ' an estuet douter , 
« Nous ne li dirons chose qui ne li soit à gré . » 
En la place l ' enmoinent tot fors de la cité . 
Sarasins et Persans le keurent esgarder , 
Et dist li uns à l ' autre : « Véés com bel armé ! » 
De ci que en la place ne se sont aresté . 
Sous . I . arbre s ' esturent où lor fu commandé , 
Et l ' enfes Guis s ' apuie sor son arçon doré . 
Damedieu reclama , le roi de majesté : 
« Glorious sires peres , qui te lessas pener 
« Dedens la sainte crois por ton pueple sauver , 
« Garissiés hui mon cors de mort et d ' afoler , 
« Qu ' encor puissons véoir Karlon et son barné . » 
A icele parole a tendrement ploré , 
Et li viels Huidelon a Danemont mandé . 
HUIDELON l ' orguilleus a mandé son enfant , 
Et il i est venu tost et isnelemant . 
Quant Huidelon le voit , si li dist maintenant : 
« Biaus fils , or perc ma terre et tot mon tenemant 
« Et trestout mon roiaume , se tu ne le desfant . 
« Çaiens vindrent François par lor grant herdimant , 
« Si les i anvoia Karles , li rois des Frans ; 
« Ma terre me roverent et tot mon chasemant , 
« De mesdit et d ' anui me firent . I . presant , 
« Et quistrent tel orgueil , ( que l ' iroie celant ? ) 
« Que les fis assaillir à la paienne gant ; 
« Mais il se desfendirent com chevalier vaillant , 
« Mon palais me tolirent et tot mon tenemant , 
« Traïteur m ' apelerent ; que l ' iroie celant ? 
« Mès j ' en ai pris bataille vers . I . d ' aus seulemant , 
« Sol à sol , par ton cors , par armes voirement . 
« Si mes Diex ne m ' aïde , livrés sui à torment ; 
« Tote perdrai ma terre , jel sai à esciant . » 
Et Danemont respont : « Grans mercis vos en rant . 
« Par Mahomet , mon dieu , où ma créance apant , 
« Teus . X . en ociroie par mon cors seulemant . » 
A l ' autre mot demande ses riches garnimans ; 
L ' en li a aporté tost et isnelemant , 
Et Danemont s ' an torne , qui ne fu mie lant . 
Il a vestu l ' auberc , lacé l ' elme luisant , 
Et a ceinte l ' espée , dont li poins est d ' arjant ; 
. I . vair destrier d ' Espaigne li met on an presant . 
QUANT li rois Danemons fu en la place armés , 
Il n ' ot an tote Espaigne . I . si biau bacheler . 
Il ot escu et hiaume , et son branc aceré , 
Et escu fort et roide , ja meillor ne verrés . 
. XXIIII . topaees i ot tous scelés ; 
Les esmaus ne les pieres ne puet nus hons nombrer . 
Le cheval fort et roide , ja meillor ne verrés : 
Il ot le costé blanc comme cisne de mer , 
Les jambes fors et roides , les piés plas et coupés , 
La teste corte et megre et les eus alumés , 
Et petite oreillete et mult large le nés , 
Et fu covers de soie , d ' un vert paile roé ; 
La sele fu d ' yvoire , li arçon noielé , 
Et li frains fu mult riches dont il fu enfrenez ; 
Li estrier et les cengles furent mult bien ovré ; 
Li poitraus fu mult riches , oevres i ot assés : 
. M . escheletes d ' or i pendent lés à lés . 
Tantost com li chevaus commence à galoper , 
Nus deduis ne seroit plus biaus à escouter , 
Et fu d ' une ive fiere et de tygre engendré , 
Qui ne menjue d ' avoine ne de blé , 
Mais ces herbes de chans et araines de mer ; 
Plus tost cort par montaigne que uns autres par prés . 
Par son senestre estrier est Danemons montés , 
Et Huidelon li baille . I . fort espiel quaré . 
A . V . clous d ' or d ' Arrabe , du meillor d ' outremer , 
Li fu en l ' arestuel li gonfanons fremés . 
Huidelon en apele du miels de ses privés : 
« Là aval en la place mon enfant m ' ammenés ; 
« Ja verrois la bataille mervilleuse , champel . » 
Et cil li respondirent : « Ce fait à créanter . » 
Là troverent Guion sous l ' olivier ramé ; 
De ci que en la prée ne se sont aresté . 
Quant Huidelon le voit , prist soi à porpenser 
C ' or i puet avoir honte , s ' il ne s ' i set garder . 
QUANT li rois Danemons fu issus de la vile , 
Richement fu armés par mult grant seignorie : 
Il ot hauberc et hiaume et espée forbie , 
Et escu fort et roide , ainc meillor ne véistes . 
Où que il voit Guion , fierement li escrie : 
« Par Mahomet , François , trop féis grant folie , 
« Quant venis en ma terre à poi de compaignie ; 
« Je te deffent dès or toute la seignorie . 
« Ja n ' en tenra plain pié Karles de Saint Denise , 
« Ne ja home por lui n ' i avera baillie ; 
« Tu me leras la teste ains ores de complie . 
- C ' est en Dieu , ce dist Guis , le fil sainte Marie , 
« Qui bien nos puet aidier , qui pechéor n ' oblie . 
« Se Diex plaist , et la crois où il prist la haschie , 
« Tel vous quit atorner , ains ore de complie , 
« C ' on porroit vostre cors esprisier d ' une alie . 
- Ahi ! dist Danemons , ce ne ferois vos mie ; 
« Ainçois nos combatrons enmi la praerie . » 
Et Guion li respont : « Et mes brans te desfie . 
- Et je toi , dist le Turs ; je ne t ' asséur mie . » 
QUANT li duï baron se furent desfié , 
Li uns eslonge l ' autre . I . arpent mesuré . 
Et li viels Huidelon se prent à porpenser 
C ' or i puet avoir honte , s ' il ne s ' i set garder . 
Sarasins et Persans an prist à apeler : 
« Seignor , dist Huidelon , entrés en la cité , 
« Si me fermés les portes et me bailliés les clez . 
« Se véés mon fil point à meschïef torner , 
« Vos ne lairiés mie , por les menbres couper , 
« Que ne li aidissiés là jus enmi le pré ; 
« J ' en seroie vers aus mentis et parjurés , 
« Que je li ai mult bien plevi et afié 
« Que il n ' i auroit mal dont le puisse garder , 
« Que seul de mon enfant : issi est devisé , 
« Ne je n ' en mentiroie por les menbres couper . » 
Et Sarasin respondent : « Ce fait à créanter . » 
En la cité antrerent , si la font bien garder , 
Et li Turc s ' en retornent , si li baillent les clés . 
Dragolans l ' orguilleus en est as murs montés , 
Et a véu son frere qui est là jus armés . 
Sarasins et Paiens an prist à apeler : 
« Seignor , dist Dragolans , ne vos quier à celer , 
« Escrit est en la loi , por voir le puis conter , 
« Que li paiens ne puet vers le François durer : 
« Faites . IIIc . paiens fervestir et armer , 
« Par la fausse posterne et conduire et guier . » 
Desi que au bruellet ne vodrent arester . 
Hé Diex ! com grant domage que li rois Guis nel set , 
Ne li viels Huidelon , o le guernon mellé ! 
Ne fust pas consentu por l ' or de . X . cités ; 
Et se cil le séussent qu ' en la tour sont remés , 
Il saillissent aval sans conseil demander . 
Et li rois Danemons a Guion escrié : 
« Vassaus , qui estes vos ? trop aurai demoré . » 
Lors broche le cheval , le frain abandoné , 
Et Guis relaisse courre , que n ' i a demoré . 
Mervilleus cous se donent sor les escus bandez 
Que il les ont et frais et estroés . 
Tant sont fort li hauberc maille n ' an est faussé , 
Et li espiel sont roide qu ' il ne sont pas froé . 
Par tel vertu les portent li destrier abrievé 
Que les cengles rompirent , ne porent plus durer , 
Et seles et estrier refirent autretel . 
Par deseure les croupes des destriers sejornés 
Se sont li dui baron à la terre porté , 
Si que li cuing des hiaumes sont ensamble hurtés , 
Et andeus les escus lor sont des cous volés . 
De l ' angoisse qu ' il orent sont il andui pasmé . 
Ains péust on mult bien une grant liue aler 
Que li uns ne li autres se péust remuer . 
Cil de la tour le voient , mult en sont esfréé : 
« Par mon chief , dist Bertrans , grans cous se sont doné . » 
L ' archevesque Turpin a Huidre escrié : 
« Biaus sire , à refaire est ; por Dieu de majesté , 
« Faites les remonter par vostre loiauté . 
- Par foi , dist Huidelon , je l ' otroi et le gré . » 
Lors broche le cheval , cele part est alés , 
Et li . VII . chevalier qui o lui sont remés . 
Il descendent sor l ' erbe des destriers sejornés . 
Huidelon les a fait en la place amener 
Et le destrier Guion refait estroit cengler , 
Le destrier Danemont refait bien anseler . 
Atant sont li baron revenu de pasmer . 
« Sainte Marie Dame ! » dist Guions li senés . 
Il fist crois sor son front , à Dieu s ' est commandés , 
Et Huidelon li fet son destrier amener , 
Et li anfes i monte sans plus de demorer . 
Et Huidelon li fait son escu aporter , 
Puis saisi . I . espiel dont li fers fu quarés . 
Et Danemons remonte , qui gentils est et ber . 
A sa vois , qu ' il ot clere , commença à crier : 
« Par Mahomet ! mon Dieu , trop avons demoré ; 
« J ' en déusse ore avoir teus . XIIII . tués . 
- Se Dieu plaist , ce dist Guis , quant vos m ' eschaperés , 
« Si ert aparissant comment vos le ferés . » 
L ' archevesques Turpin s ' est en haut escriés : 
« Sire Guis de Borgoigne , or vos doit remembrer 
« De Sanse vostre pere , qui gentils est et ber , 
« Que onques ne véistes an trestout vostre aé ; 
« Et se vos bien nel faites , jamès ne le verrés . » 
Quant l ' enfes Guis l ' entent , li cuers li est levés ; 
lors ne doutast il . IIII . rois coronés Turcs defaez . 
Où qu ' il voit Danemont , cele part est alés . 
OR furent li baron sor les chevauz de pris . 
Il baissierent les lanches as gonfanons de pris , 
Et brochent les chevaux , qui furent ademis . 
Merveilleus cous se donent es escus d ' asur bis ; 
Jamès de si fort joste n ' orra parler marchis . 
Les lanches sont brisies , ne porent plus soffrir , 
Tot contreval les chans en volent li esclis . 
Par tel vertu les portent li bon cheval braidis 
Des escus de lor cous se fierent ens es pis , 
Que regnes et enarmes firent tot desartir . 
De ci jusqu ' es espaulles sont des cous estordis ; 
Nis li oeil de lor testes lor furent esbloïs , 
Ains éussiés alé . II . arpens et demi 
Que l ' uns ne set de l ' autre quel part il est guencis . 
L ' enfes Guis de Borgoigne fu mult amanevis , 
Mervilleus cop li done en l ' escu d ' asur bis , 
Que les flors et les pierres an fist aval saillir . 
La coiffe li trancha du blanc hauberc treslis ; 
Se ne fust la cuirie que li Turs ot vesti , 
Tot l ' éust porfandu contreval jusqu ' el pis . 
Por quant si l ' a du cop encombré et aquis 
Sor le col du destrier li fist les dens venir ; 
Li arçons de la sele est froissiés sor son pis . 
Contreval vers senestre est li bons brans gancis , 
Amont desus l ' espaulle a l ' auberc consuï , 
Plus de . IIIIc . mailles , où fu li ors sartis , 
En a fait defauser , si com dist li escris . 
Li chevaus s ' agenoille , ne pot le cop sosfrir , 
Si qu ' en l ' erbe du pré li musiaus an feri ; 
Et quant il sailli sus , si fu tous esfréis , 
Teus . IIII . arpens galope parmi le pré flori 
Que ne sot Danemons quel part il dut gancir . 
L ' enfes Guis li escrie : « Deçà vous ai senti ; 
« Pansés de l ' aleger , vous avés avant pris . » 
Cil de la tour l ' entendent , et chascun en a ris . 
QUANT li rois Danemons sent que cil l ' a feru , 
Et Huidelon ses peres avoit le coup véu , 
Bien set cil de la tor en ont grant joie éu ; 
Plus li est de la honte que de l ' ahan ne fu . 
Il broche le destrier , sore li est coru , 
Où que il voit Guion , ne li rent nul salu , 
Ains li a escrié par mult ruiste vertu : 
« Par mon chief , dans vassaus , grant cop m ' avés feru ; 
« Se je , ainçois le vespre , ne vous ai confondu , 
« Jamès ne soit pucele qui me tiegne à son dru . » 
Il broche le cheval , plus n ' i a atandu , 
Mervillous cop li done desor le hiaume agu 
Amont es maistres quares , qui à or fu batu . 
La coiffe li trancha del clavain qui bons fu ; 
Se ne fust li ganbais que l ' enfes ot vestu , 
Et la force de Dieu , c ' on apele Jhesu , 
Et les bones prieres où l ' archevesques fu , 
Jusqu ' el neu du braier l ' éust tot porfandu . 
Por quant l ' a si du cop chargié et confondu 
Sor l ' arçon de la sele l ' a envers abatu , 
Et li trança tout outre le quartier de l ' escu . 
Desus la jambe destre a l ' auberc conséu , 
Plus de . IIIIc . mailles en a jus abatu ; 
Pié et demi feri l ' espée el pré herbu . 
Danemont l ' en resache , qui mult ot de vertu ; 
Où que il voit Guion , ne se tint mie mu , 
Aincois li escria : « Deçà vous ai santu . 
« Cuidiés vous que g ' éusse le cuer si esperdu 
« Que por vostre ranposne m ' éussiés decéu ? 
« Jamès ne reverrés Karlon , le viel chanu , 
« Et tous vos compaignons de ce palais volu , 
« Se je puis esploitier , seront ars ou pandu . » 
Quant l ' enfes Guis l ' entent , s ' ot le cuer irascu ; 
Où qu ' il voit le paien , sore li est coru . 
L ' ENFES Guis de Borgoigne durement s ' aïra . 
Ceus de la tour oï , dont chascuns s ' escria ; 
De sa mere li menbre , sa vertu recovra . 
Il broche le destrier , que mult fort le porta , 
Et tint l ' espée nue et l ' escu enbraça . 
Où qu ' il voit Danemont , . I . grant cop li dona 
Amont desor son hiaume , qui grant clarté gita , 
Que les flors et les pierres aval an trebucha . 
Et li Turs feri lui , au pooir que il a , 
Amont desus son hiaume , que tot li enbarra . 
La coiffe de l ' auberc li rompi et faussa 
Et puis le ganbison , si qu ' el chief le navra , 
Si que li sans vermaus contreval en raia . 
Quant li anfes le voit , mult s ' en espoanta , 
Dieu de vrai cuer reclaime et mult fort sospira , 
Qui par son saint commant à la Dame manda 
Que il de lui naistroit , et puis s ' i aombra . 
« Hé Diex ! ce fu grant joie quant la dame enmeira ; 
« En icele léesce saint Josep l ' espousa . 
« Quant la verge florie en sa main verdoia , 
« Josep en fist grant joie et forment l ' anora , 
« Et quant ce vint au terme que Diex le destina , 
« La dame sans dolor , Sire , s ' an delivra . 
« Biaus Diex ! tote naissance à ce jor esclera ; 
« Li oisel et les bestes , qui erent grant pieça , 
« Chascune endroit sa forme grant joie en demena . 
« L ' estoile en Oriant par ton commant leva , 
« Li troi roi vos requistrent , chascuns vos aora , 
« El temple Salemon la Virge vos porta , 
« El bras saint Simion vostre cors commanda . 
« Diex , pere glorieus , qui le mont estoras , 
« Le cors saint Lasaron de mort resucitas , 
« Marie Madelaine de ses pechiés mondas , 
« A la Pasque florie en Jhrusalem entras , 
« Au jor d ' Acension sus ou ciel en montas , 
« Par grant humilité l ' asnesse chevauchas , 
« Felon juïf vos pristrent , ce ne fu mie gas , 
« En la crois vos poserent par le commant Judas , 
« En guise de larron la mort i anduras , 
« El sepulcre vos mistrent , envols d ' un cher siglas , 
« Au tiers jor surexis , de mort resucitas , 
« Marie Madelaine el vergier confortas 
« Et de bele clarté le monde enluminas ; 
« Sire , si com c ' est voirs que tu ensi erras , 
« Si garisses tu m ' ame de ce felon Judas , 
« Qu ' encor puisse véoir Karlon qui mult est las . » 
TANTOST com li rois Guis ot finé sa proiere , 
Li revient Danemons par estrange maniere . 
Quant l ' enfes Guis le voit , s ' a hauchie la chiere , 
En son poing tint l ' espée , que merveilles ot chiere , 
Vait ferir Danemont sor l ' iaume de Baiviere . 
Et li Turs refiert lui desus l ' iaume deriere , 
Qui le cercle li trenche , où il ot mainte piere , 
Puis li a escrié à haute vois pleniere : 
« Par mon chief , sire Frans , poi pris vostre baniere ; 
« De vous ferai anqui une novele biere . » 
Quant l ' enfes Guis l ' entent , si dist parole fiere : 
« Vos mentés ! se Diex plaist , qui est voirs justiciere , 
« N ' enporterés du mien qui vaille une estriviere , 
« Que del sanc de ton cors ne soit bien esligiée . 
- Hé Diex ! dient Francois , biaus pere justiciere , 
« Garissiés hui mon cors par la vostre proiere , 
« Que ne l ' ocie en champ cis cuivers losengiere . » 
OR sont li dui baron ensambe enmi le pré . 
Danemons li cort sore com chevaliers menbrés . 
Merveillous cous se donent sor les hiaumes gemés , 
Que les flors et les pieres en font jus avaler ; 
Li cous descent aval sor le hauberc saffré . 
Li enfes le refiert com chevaliers menbrés , 
Par desus les espaulles l ' a mult bien assené , 
El haterel deriere mult ruiste cop doné , 
Sor le col du destrier l ' en a outre porté ; 
Mès tant sont fors les armes ne les pot enpirier . 
Quant l ' enfes Guis le voit , le sens quida derver . 
Cil de la tour commencent hautement à crier : 
« Sainte Marie Dame , et car nos secorés ! 
« Ceste ruiste bataille tant aura hui duré ! » 
Et li rois Danemons a le cheval hurté , 
Vers Guion esperone par mult ruiste fierté ; 
Et l ' enfes le reçut , l ' escu amont torné . 
OR furent li baron es destriers misodors . 
Danemons li cort sore comme chevalerous . 
Quant l ' entent Guis , si mua la color . 
Li chevaus li ganci , si mua ses adous ; 
A ses armes failli , si fiert le misodor , 
Le col li a tranchié par dalés les arçons ; 
Li chevaus chiet el pré à tout le Borguignon . 
Cil de la tor s ' escrient hautement à . I . ton : 
« Sire Guis de Borgoigne , mal vos sovient de nous , 
« Biaus sire , des ostages qui céans sont por vous ; 
« Se vos estes vaincus , nos morrons à dolor . » 
Quant l ' enfes Guis l ' entent , si mua la color . 
Lors s ' escria forment Huidelon l ' orguillous ; 
Où que il voit son fil , si li dit par fieror : 
« De Mahomet mon dieu , qui fait croistre la flor , 
« Soit maudite la brache et li brans de color 
« Qui ocist le cheval et lessa le signor . » 
QUANT Guion de Borgoigne vit mort son auferrant , 
Ice sachiés de voir , mult ot le cuer dolant ; 
Tost et isnelement est saillis an estant . 
Et li Turs li revint , o l ' ire qu ' il ot grant , 
Mervilleus cop li done sor son escu devant , 
Plus de . X . piés li fist remuer son estant . 
Et l ' enfes Guis chéi ens el pré verdoiant ; 
A genoillons se mist et à paumes devant . 
Cil de la tour le voient , mult an furent dolant . 
L ' archevesques se couche , le chef contre Oriant , 
Damedieu reclama , le pere omnipotant : 
« Glorious sire pere , qui formastes Adant 
« Et Evain sa moillier , dont li pueples est grant , 
« En paradis , biaus sire , préis herbergemant , 
« Tot lor abandonastes fors . I . fruit solemant ; 
« Mais Eve en menja , ce fu dolor mult grant , 
« Par engin del dyable en fist manger Adant , 
« Caïns murtri Abel es desers d ' Abilant , 
« El decors de la lune tramist Dieus de son sanc , 
« Encor an est plus trouble , bien est apparissant ; 
« Einsi com ce est voirs et g ' i sui bien créans , 
« Garissiés hui de mort Guion le combatant , 
« Qu ' encor puissiens véoir Karlon au poil ferrant , 
« Et li façon secors à Luiserne la grant . » 
A icele parole est saillis an estant . 
Et li rois de Borgoigne sailli sus maintenant , 
Et tint l ' espée nue et l ' escu mist avant . 
Où qu ' il voit Danemont , cele part vint corant , 
Mervilleus cop li done sor son helme luisant , 
Por poi que le nasal n ' an abati devant ; 
En contreval vers terre va li cous descendant , 
Par de devant les jambes consuï l ' auferrant , 
Le col li a tranchié et l ' espaulle ensemant . 
Li chevaus chiet el pré , Danemont vait chéant . 
Quant l ' enfes Guis le voit , si li dist maintenant : 
« Par mon chief , sire Turs , or vos va malemant ; 
« Poi priserés anqui Mahom et Tervagant . 
« Si vos quit atorner , ains le soleil couchant , 
« Qu ' on porroit vostre cors esliger d ' un besant . » 
QUANT li rois Danemons vit son cheval el pré , 
Que l ' enfes Guis ot mort , mult an fu adolés ; 
Il est saillis an piés comme home forsenés , 
Où que il voit Guion , cele part est alés . 
L ' enfes Guis le reçut com vassaus esprovés ; 
Estes les vos ensamble com lyons abrievés . 
Onques ne vit nus hons . II . martiaus acoplés 
Ausi menuement et venir et aler 
Ne ferir sor l ' englume , quant li fers est chaufés , 
Con li dui baron font de lor brans d ' acier cler . 
« Cuivers , dist Danemmons , ja vis n ' an estordrés . » 
Et li anfes respont : « Guivers , vous i mantés ! 
« Se Dieu plaist et ses nons , la teste m ' i lairés . » 
Il osta son escu , si le gita el pré , 
Par de desus l ' aissele a le Turc acolé . 
Il le bessa vers lui , de terre l ' a levé , 
Puis li fist . I . biau tor , à terre l ' a gité , 
Desous le pon du branc l ' a envers acouté . 
Et li paiens s ' estort , qu ' il se cuide lever . 
Et l ' enfes se tint bien , qui gentils fu et ber ; 
Del branc le fiert en l ' iaume , qu ' il avoit entamé , 
Que li sans en devale sor l ' erbe vert el pré . 
S ' encor . I . autre coup i éust recovré , 
Il n ' en levast jamès an trestot son aé . 
Quant Dragolans le vit , si l ' a haut escrié : 
« S ' or ne secor mon frere , dont aie mau dahé . 
« Or movons erralment , sans plus de demorer . » 
Et il si firent sempres , quant il l ' ot commandé ; 
De la vile s ' en issent , les frains abandonés . 
Cil de la tour le voient , si an sont esfréé : 
« Par mon chief , dist Torpin , nos somes malmené , 
« Il i a traïson ; or somes nos alé ! 
- Sire , ce dist Estous , d ' el vos convient parler ; 
« Or prenons tost les armes , sans plus de demorer . » 
Et cil si firent sempres , n ' ont soing de l ' arester , 
Et vindrent as estables quant il l ' ot commandé , 
Et montent es chevaus , quant il furent armé . 
Et li baron chevauchent , les frains abandonés , 
Par la gaste posterne , en . I . gaste fossé ; 
Il secorront Guion , qui qu ' en doie peser . 
Mais li viex Huidelon fu mult gentis et ber : 
Envers le roi Guion tint bien sa loiauté . 
HUIDELON l ' orguilleus fu chevalier nobiles , 
Et preudom et loiaus et plain de seignorie . 
Quant vit venir son fil o la gent paienie , 
Lors ot tel duel au cuer tous li sans li fremie ; 
Il a pris . I . espiel , par vertu le paumie , 
Et broche le destrier par mult grant aramie . 
Le premier Turc feri sor la targe florie 
Que il li a fandu et la broigne sartie , 
Mort l ' abat dou cheval , à haute vois s ' escrie : 
« Fil à putain , dist il , malvaise gent haïe , 
« Il n ' i a nul de vos de si grant seignorie , 
« Se il vient plus avant , par ma barbe florie , 
« Qu ' il ne perde la teste à l ' espée forbie . » 
Quant Sarasin l ' entendent , chascuns sa resne tire . 
Et Huidelon li vieus , à la barbe florie , 
A saisi le destrier , par la resne le tire , 
Venus est à Guion , si li a pris à dire : 
« Sire , montés tantost , ne vos esmaiés mie . 
« Par Mahomet , mon Dieu , qui tot a en baillie , 
« Vos n ' i perdrés huimès membre ne cors ne vie . » 
Et li enfes respont : « Grans mercis , biaus dous sire . » 
Et Danemons chevauche , qui ne s ' atarge mie , 
Sor . I . cheval mult bon que li suen li randirent . 
Atant es vos Bertrans et sa chevalerie 
Qui i poignent ensemble , chascuns an Dieu se fie . 
Quant Huidelon le voit , tous li sans li fremie ; 
Forment s ' an esfréa , nel mescréés vous mie . 
HUIDELON l ' orguilleus fu chevalier menbré , 
Quant il vit nos Françoiz qui vienent tous armés . 
Bertrans venoit devant . I . arpent mesuré ; 
Quant Huidelon le voit , si li a escrié : 
« Qui vos fist de la tour issir ne devaler ? 
- Sire , nostre besoing , ja ne le quier celer . 
« Nos véismes issir Sarasins et Esclers , 
« Si venimes secourre ce gentil bacheler . 
- Par mon chief , ce dit Huidres , mult avés dit que ber . 
« Malement m ' a mes fils Dragolant demené , 
« Que j ' en ere partout de traïson reté ; 
« Je quit à la cour Karle serai au doi mostré . » 
Où que il voit Guion , ne s ' i est arestés : 
« Damoisiaus debonaires , à moi en entandés : 
« Se vos avés en vous et proesce et bonté , 
« Que vos en l ' ost Karlon me vousissiés mener , 
« Que je n ' i soie entr ' aus ledengiés ne chosés , 
« Au jugement des Frans me voldrai atorner . 
« Que , se ai envers vous con traïtres erré , 
« Je voil perdre ma terre et tote m ' ireté , 
« Et mes fils Dragolant aura le chief copé . 
- Sire , dist l ' enfes Guis , mar vos esmaierés ; 
« Se Diex plaist et sa mere , bien conduis i serés , 
« Se vos par jugement n ' i estes esgardez , 
« Si que ja n ' i perdrés . II . deniers monéés . » 
Puis despoille ses dras , si s ' est tous desarmés . 
Après le fist li enfes de riches dras parer ; 
Lors n ' ot il plus bel home en la crestienté . 
Atant es Huidelon et son riche barné 
Qui descendent à terre des destriers sejornés . 
Où que il voit Guion , parfont l ' a encliné , 
En son sarasinois mult biau l ' a salué : 
« Sire , Diex vous garisse où vo créance avés ! 
- Amis , ce dist li anfes , Diex vos puisse sauver , 
« Et face vostre cors bautisier et lever ! » 
Et li rois Danemont a Guion regardé ; 
Mult l ' a bien connéu , quant il l ' a avisé . 
HUIDELON l ' orguilleus est ens ou tref assis , 
Et si duc et si conte , si prince et si marcis , 
Tuit li enfant de France corent le roi véir . 
Et Danemont regarde le roi Guion ens el vis ; 
Son pere en apela , Huidelon le marchis : 
« Par Mahomet ! biaus sire , ice sachiés de fi 
« Que c ' est li chevaliers à cui me combati . 
- Tais toi , dist Huidelon , tu ies musars et bris ; 
« Se François t ' apercoivent , bien t ' en puet estre pis . » 
Or lerons ci des Turs , que Diex puist convertir , 
Si dirons de Karlon , le roi de Saint Denis , 
Qui fu devant Luiserne coreçous et maris . 
Ogier en apela et Naimon le flori : 
« Seignor , ce dist li rois , je sui mult maubaillis 
« De Bertrant le vassal , qui le presant me fist , 
« Et de ses compaignons qui vindrent avec lui . 
« Il m ' ont bien oublié de ce que je lor dis , 
« Que le roi m ' amenassent , que voloie véir ; 
« Mais il n ' i venra pas tant com je soie vis . 
« Se Diex me laisse encor de ce siege partir , 
« Je m ' en quit repairier en France , se je vif . 
« Teus m ' i aura mesfait que je ferai morir . 
- Sire , dist li dus Naimes , entendez envers mi : 
« Se mes consaus estoit entandus ne oïs , 
« Vos panrois de vos homes de ci à . XIIm . 
« Si faites le roi querre , que vos desirés si ; 
« Il venra à nostre ost sans nes . I . contredit . » 
Et respont Karlemaines : « Dus Naimes , alés y , 
« Entre vous et Ogier , et l ' Ardenois Tierri , 
« Et Sanson de Borgoigne , le chevalier hardi , 
« Si li dites qu ' il viegne . I . poi parler à mi , 
« Qu ' il me face secors , s ' il veut , et je l ' en pri . » 
Li baron s ' apareillent el demain par matin . 
Bien furent . XIIm . sor les chevaus de pris , 
De tous les meillor homes et des plus bien apris . 
De Karlemaine sont sevré et departi , 
Maintenant s ' arouterent et entrent el chemin . 
De ci que à Carsaude ne pristrent onques fin ; 
Mais por noient i vont : li rois s ' an est partis ; 
A Montorgueil estoit , passés est li tiers dis , 
Et li baron s ' en tornent , que Diex puist benéir . 
Teus . IIII . jors errerent ne pristrent onques fin . 
Quant ce vint au cinquime , que jors fu esclercis , 
Qu ' il virent Montorgueil , qui sor la roiche sist , 
Sivirent les . IIII . eves où li aymans gist , 
Sor destre regarderent parmi . I . prè flori , 
Choisirent l ' ost Guion , le chevalier de pris , 
Virent les trés de soie yndes , vermaus et bis , 
Virent les aigles d ' or dont reluist li païs . 
Et quant ce vint dus Naimes , entendés envers mi , 
L ' enfes Guis de Borgoigne s ' est levés par matin , 
Vers destre se regarde , vit les barons venir , 
Quida que ce fuïssent paiens et Sarasins . 
Bertrant le mesagier à apeler an prist : 
« Amis ce Guis : « Entendés envers mi : 
« Je voi ici mult fiere gent venir ; 
« Car prenés de vos homes de ci à . XVm . : 
« Ce seroit mult grans hontes s ' estïons si sopris . 
- Mult volentiers , biaus sire » , dist Bertrans li marchis . 
A icele parole est sus ses piés saillis . 
Quant il vit les vieus homes , si a gité . I . ris ; 
Où que il voit Guion , si li dit à haus cris : 
« Si m ' aït , dist il , or poés estre fis 
« Que durement vos aime Karles de Saint Denis ; 
« Véés : des meillors homes de trestot son païs 
« Il vos envoie querre ; je le sai tout de fi . » 
- Hé Diex ! ce dist li enfes , or t ' an ran ge mercis , 
« S ' or i estoit li pere dont sui angenoïs . » 
Et Bertrans li respont : « Par mon chief , si est il . 
- Amis , ce dist li enfes , faites le moi véir . » 
- Sire , ce dist Bertrans , tout à vostre plesir : 
« Vés le là tout devant , à ce pelichon gris , 
« A cele blanche barbe qui li gist sor le pis , 
« Et li autres , dus Naimes , o le guernon flori , 
« Et li autres après , li Ardenois Tierri , 
« Qui est peres Berart , que vous véés ici ; 
« Et li autre sont pere as damoisiaus de pris 
« Que faites ostoier an estrange païs . » 
Quant li enfant l ' entendent , si crient à haus cris : 
« Sire Guis de Borgoigne , frans chevaliers gentis , 
« Lai nos aler nos peres besier et conjoïr . » 
Quant l ' enfes Guis l ' entent , si jura saint Denis : 
« N ' i a . I . seul de vous qui tant soit de haut pris , 
« S ' il se fait à son pere connoistre ne véir , 
« Que ne li face ancui le chief du bu tolir . » 
Quant li enfant l ' entendent , es les vos esfréis ; 
Lors maudient tuit l ' eure que Guis si longes vit . 
« Seignor , dist Huidelon , entendés envers mi : 
« D ' ont sont cil chevalier dont vos menés tel cri ? 
- Biaus sire , il sont de France , de cest nostre païs ; 
« Or ne vous poist il mie se les alons véir ? » 
Et Huidelon respont : « Par mon chief , non fait il . » 
A iceste parole se sont as chevaus pris , 
Encontre les vieus homes sont à la voie mis . 
L ' enfes Guis de Borgoigne les a à raison mis : 
« Seignor baron , dist il , bien puissiés vous venir ! » 
Et dus Naimes respont , qui ot le poil flori : 
« Seignor , Damediex puisse les vos cors benéir ! 
« Li quels est rois de France ? bien le poons véir ? 
- Par mon chief , ce dist Guis , il vous sera bien dit . 
- SEIGNOR , ce dist dus Naimes , envers moi entandez : 
« Li quels est rois de France ? gardés nel me celés . 
- Par mon chief , ce dist Guis , bien vos sera mostré ; 
« Vous vanrois avec nous là dedens , en son tré . » 
Et cil li respondirent : « Si com vous commandez . » 
A icele parole se sont acheminez . 
L ' enfes Guis de Borgoigne s ' an est avant alés , 
Et Bertrans et Berart , Torpins et Gilemers . 
Lors s ' est li enfes Guis gentement conréés : 
. I . mantel sebelin a à son col geté , 
. I . chapel de bonet li ont el chief posé ; 
Sor . I . faudestuef monte , qui d ' or fu esmeré , 
. I . bastoncel a pris en sa main par fierté . 
Atant es les barons qui descendent el tré , 
Trestuit communalment en sont dedens antré , 
Puis se sont tuit assis belement par les trés . 
Mais Naimes de Baiviere est sor ses piés levés , 
Son mantel laist chaoir , qu ' il avoit afublé , 
Le chapel de bonet a de son chief osté . 
Sa barbe li baloie jusc ' au neu del baudré , 
Par deseur les oreilles ot les guernons tornez ; 
Mult resamble bien prince qui terre ait à garder . 
Où que il voit Guion , si l ' a haut salué : 
« Cil Damediex de gloire qui meint en Trinité , 
« Il saut le roi de France et son riche barné ! » 
Et Guion li respont : « Diex vos croisse bonté ! » 
Quant l ' entent li dus Naimes , s ' a tendrement ploré ; 
Bel et cortoisement a l ' enfant apelé : 
« Sire , ce dist dus Naimes , por Dieu de majesté , 
« Levés vos en de ci , venés à moi parler . 
- Sire , ce dist li enfes , volentiers et de gré . » 
A icele parole issirent fors del tré . 
Ains n ' i ot chevalier de si haut parenté 
Qui léans avoc aus i fust onc apelés . 
« Sire , ce dist dus Naimes , or ne vos soit celé , 
« Je vos conjur de Deu , le roi de majesté , 
« Et de la sainte crois en coi il fu penés , 
« Te pri ge et requier que me dies vertez . 
- Par saint Denis , dist Guis , bien m ' avés conjuré ; 
« Mais , par cel corone dont il m ' ont queroné , 
« Que à Paris me mistrent el chief estre mon gré , 
« Se vos me dites chose dont me doie peser , 
« Je vos ferai la teste fors du bu desevrer . 
- Par mon chief , ce dist Naimes , dont nos covient garder . 
- Voire , ce dist li anfes , se vous tant vos amés . 
- Biaus sire , ce dist Naimes , por ce l ' ai demandé ; 
« Ne ce premerain char , qui si est acesmés , 
« A ces . IIII . crois d ' or , qui gietent grant clarté , 
« A cele ensaigne lée , à ce dragon fermé , 
« Qui est il ? ce me dites , por Dieu de majesté . » 
Et li anfes respont : « J ' en dirai verité : 
« C ' est Gile la duchoise , au gent cors onoré , 
« Qui suer est Karlemaine , le fort roi keroné , 
« Et fame Ganelon , le compaignon Hardré , 
« Et est mere Rollant , le chevalier menbré . 
« Por ce l ' ai mis devant , je vos di par verté . 
- Si m ' aït Diex , dist Naimes , que preus estes et ber , 
« Qui est en l ' autre char , gardés ne me celés , 
« Qui n ' est mie mains riches ne noaus acesmés ? 
- Par mon chief , ce dist Guis , ja ne vos ert celé , 
« Ce est li chars ma mere , qui tant a de bonté ; 
« Por ce l ' ai mis après que rois sui coronés . 
- Si m ' aït Diex , dist Naimes , gentils est et ber ; 
« Qui est donques li peres dont fustes engendré ? 
« Comment ! dist l ' enfes Guis dist li angres , dans viellars radotés , 
« Par saint Denis de France , se plus me demandés , 
« Je vos ferai la teste fors du bu desevrer . 
- Sire , dist li dus Naimes , et je le lais ester . » 
A icele parole sont revenu el tref , 
Et li baron de France sont encontre levé . 
L ' ENFES Guis de Borgoigne s ' asist ou pavillon . 
Joste lui est assis ses chiers peres Sanson , 
Et d ' autre part s ' asist li gentils dus Naimon , 
Et li autre barnage s ' asiet tot anviron . 
Huidelon se dreça , qui est de grant renon ; 
De sa barbe li pendent contreval li flocon . 
Où qu ' il voit le barnage , si l ' a mis à raison : 
« Or entandez , fait il , franc chevalier baron , 
« Qui estes home lige l ' emperéor Karlon , 
« Et plus avés de sens que n ' ont cil enfançon . 
« Por ce vos di à tous que me dites raison : 
« Montorgueil est tos miens et le regne environ , 
« Asséur que doie estre là sus en ce donjon , 
« Quant . X . François me vinrent , de par le roi Karlon , 
« Requistrent moi , ma terre et l ' onor environ , 
« Et grant orgueil me distrent , ja nel vos celeron , 
« Et aracher me voldrent ma barbe et mon guernon . 
« Je les fis assaillir , por coi en mentiron ? 
« Mais il se desfendirent com chevalier baron ; 
« Mon palais me tolirent et ma maistre maison . 
« Traïtor m ' apelerent , por coi le celeron ? 
« Mais j ' en oi pris bataille par mon fil Danemon 
« Et si lor créantai , deseur mon Dieu Mahon , 
« Que il n ' i auroit mal fors que de Danemont ; 
« Mais Dragons mes fils , qui cuer ot de felon , 
« Ne le volt pas soffrir , ains pensa traïson , 
« Quant il vit que ensamble furent li dui baron . 
« Bien sai que le poior an éust Danemont ; 
« Mès Dragolans mes fils , qui cuer ot de felon , 
« Lors le voloit aidier , ja nel vous celeron ; 
« Mais je li destornai , ne li fist se bien non . 
« SEIGNOR , dist Huidelon , envers moi entandés 
« Por ce que je li oi et plevi et juré 
« Que il n ' i auroit mal dont le puisse garder , 
« Sui je venus à vos jugement demander ; 
« Que , se j ' ai envers eus com traïtres erré , 
« J ' en voil perdre ma terre et tote m ' erité , 
« Et mes fils Dragolant aura le chief copé . » 
Quant Naimes l ' entendi , si a . I . ris gité ; 
. XV . contes apele , si sont issus du tré . 
L ' enfes Guis de Borgoigne est avoc aus alé : 
« Seignor , ce dist li enfes , tot ce fu verités ; 
« Issi fu tous li chans com vous oï avés . 
« Or vos pri jo , por Dieu qui an crois fu penés , 
« Que vos le jugiés si qu ' il en soit honorés , 
« Qu ' il n ' a plus loial Turc en . LX . cités . 
- Si m ' aït Diex , dist Naimes , j ' en dirai mon pansé : 
« Li hons qui ains ne fu bautisiés ne levés , 
« Ne onques ne crut jor sainte crestienté , 
« Se il aida son frere , n ' en fait mie à blasmer ; 
« Certes , on li en doit le mesfait pardoner , 
« Por qu ' il voille reçoivre sainte crestienté . » 
Et li baron respondent : « Si com vous commandés . » 
A icele parole resont venus es trés , 
Et content Huidelon ce qu ' il ont devisé . 
Quant Huidelon l ' oï , s ' a ses fils regardés , 
Par mult grant amisté les a araisonés : 
« Avés oï François plains de grant loiauté ; 
« Mult par est fous qui n ' aime sainte crestienté . » 
Où que il voit Guion , si l ' a araisoné : 
« Gentils rois debonaires , por Dieu de majesté , 
« Or faites le mien cors bautisier et lever , 
« Et mes fils ambes . II , qui mult font à loer , 
« Et tous ceus de ma terre , qui de moi sont chasé ; 
« Et qui Dieu ne vodra croire ne sa bonté , 
« Si li coupés la teste , sans plus de demorer , 
« Et nous vos jurerons homage et féeuté . 
« Lors irons à Karlon , le fort roi coroné , 
« Si devenrons si home et si riche chasé , 
« Et li aiderons bien la terre à conquester . » 
Quant li baron l ' entendent , grant joie en ont mené . 
L ' archevesques Turpin a les fons aprestés ; 
Après , se fu li rois de ses dras desnués , 
Et si fil ambedeus et si home dalés . 
Iluc sont bautisié , d ' eve rengeneré ; 
Mais lor nom ne lor sont changié ne remué . 
Bien furent . XVm . esléu et nombré 
Qui tuit por Huidelon pristrent crestienté . 
QUANT or fu Huidelon levés et batoiziés , 
Et si fil ambes . II . et tuit si chevalier , 
Bien les puet on nombrer à plus de . XX . milliers . 
Huidelon l ' orguelleus a Guion araisnié : 
« Sire , dist li viellars , por la vertu du ciel , 
« Venés à Montorgueil : les clés vos voil baillier , 
« Et ferons bautoizier ma cortoise moillier , 
« Et tous ceux de mon regne , et mes borjois prisiés ; 
« Lors irons à Karlon , le fort roi droiturier . » 
Dont se lieve Dus Naimes et Sanses et Ogiers : 
« Si m ' aït Diex , biaus sire , bien fait à otroier ; 
« Jhesu puisse sauver si vaillant chevalier ! » 
A icele parole se vont aparillier , 
Et chevauchent ensanble , sans plus de delaier , 
Li vieillart et li jone et tuit li bautoisié , 
Et passent les . IIII . eves où li aïmans siet . 
A Montorgueil entrerent baut et joiant et lié . 
A la france roïne le vait . I . mes noncier , 
Et ele li escrie : « D ' ont viens tu , chevalier ? 
- Dame , de l ' ost Guion , à celer nel vous quier . 
« Je vi vostre seignor lever et bautoisier , 
« Et ambes . II . vos fils vi ge en fons plongier . 
« Ici vient li rois Guis o sa gent , . III . milliers , 
« Et feront vostre cors lever et bautoisier . 
- Hé Diex ! dist la roïne , tu soies graciés ! » 
QUANT or ot la novele la dame Marguerite 
Si fils sont bautoizié et Huidelon ses sires , 
De la joie qu ' ele ot tous li cuers li sospire . 
Qui dont véist aler la cortoise meschine ; 
Il n ' ot en la cité riche drap ne cortine , 
Tires ne siglaton ne pailes d ' Aumarie 
Qu ' elle ne face tout estendre par la vile . 
Atant es Huidelon et sa grant baronie . 
La dame va encontre , qui moult fu eschevie . 
Quant a vu son seignor , si li a pris à dire : 
« Bien soiés vous venus et vostre compaignie ! 
- Dame , dist Huidelon , Diex vous doinst bonne vie ! 
- Por Dieu , ce dist la dame , estes bautoisiez , sire ? 
- Oïl , ce dist li rois , nel vos celerai mie , 
« Si voil que recevois créance et bautestire . » 
Et li rois de Borgoigne ne s ' aséura mie , 
Et commande à Turpin : « Faites les fons , biaus sire . » 
Cil les fait maintenant , qui bien set le servisse . 
Tantost font bautoizier la cortoise roïne ; 
Bien puet on aesmer la gent à . XV . mile 
Qui por Dieu i reçurent créance et bautestire . 
Et li rois de Borgoigne ne s ' aséura mie ; 
Où qu ' il voit Huidelon , molt belement li prie : 
« Je vos rant vostre terre et vostre seignorie . 
- Par mon chief , dist li rois , issi n ' ira il mie ; 
« Par la foi que jo doi au fil sainte Marie , 
« Ja ne tanrai plain pié de ma terre garnie 
« S ' aurai véu Karlon , le roi de Saint Denie ; 
« Moi et tote ma terre metrai en son servisse . » 
Quant li baron l ' entendent , mult très grant joie en firent . 
La terre ont commandée la cortoise roïne , 
Et laissierent o lui de la chevalerie . 
De si à l ' ost Guion ne s ' aséurent mie . 
Et les dames des chars plorent forment et crient . 
L ' enfes Gui fait crier par mult grant seignorie 
Que s ' il a dame en char nesune tant hardie , 
Se ele se demoustre , que ne perde la vie . 
Cil demanderent l ' eve et au mangier s ' asistrent . 
Quant il orent mangié , tuit fors des trés saillirent . 
Dus Naimes de Baviere , à la barbe florie , 
Est venus à Guion , si li a pris à dire : 
« Sire rois , gentils hom , por Dieu le fil Marie , 
« Vanrois vous à Karlon , le roi de Saint Denie ? » 
Et respondi li anfes : « Nel vos celerai mie , 
« Quant j ' aurai pris par force la fort tor d ' Augorie , 
« Dont irai à Karlon por faire son servisse ; 
« Certes , je n ' irai pas tant que je l ' aie prise . 
- Dont , n ' i venras tu ja , dist Naimes , en ta vie . 
- Si ferai , dist li enfes , ne vous esmaiés mie , 
« Se Diex me veut aider , li fils sainte Marie . » 
DUS Sanses de Borgoigne fist forment à prisier , 
Et sachiés tot sans faille qu ' il ot Guion molt chier , 
Qu ' il l ' avoit engendré de sa france moillier . 
Bel et cortoisement le prist à araisnier : 
« Sire rois , gentils homs , por Dieu ne me noier ; 
« Quant tu méis en France corone sor ton chief , 
« Et tu féis venir les fils de nos moilliers ; 
« Por coi ne venis tu à Karlemaine aidier , 
« Si m ' aït Diex de gloire , que il en a mestier ? 
- Par Dieu , ce a dit Guis , qui le mont doit jugier , 
« Ja n ' irai à Karlon , le fort roi droiturier , 
« s ' aurai ces . II . citez sos moi à josticier , 
« Et les randrai Karlon , si m ' en aura plus chier . 
- Si m ' aït Diex , dist Sanses , Trop avez le cuer fier . 
« Ja ne verrés Karlon , se vous tant delaiés . 
- Si ferai , ce dist l ' enfes , or ne vos esmaiés . 
« Salués moi le roi , mon seignor droiturier ; 
« Je li envoierai . M . murs et . M . somiers , 
« Tuit seront de vitaille et trossé et chargié , 
« Et . M . haubers saffrez et . M . hiaumes gemés , 
« Et . M . escus à or , . M . brans et . M . espiés . 
- Sire , dist li dus Naimes , com vous plera si ert ; 
« Nous li porterons bien canque li envoiés . 
- Il n ' i a plus , dist Sanses , mais demandons congié . » 
Li baron li demandent , Guis lor a otroié . 
Quant il furent monté , Guis les a convoiés , 
Et Bertrant , et Berart , et Turpins li proisiés . 
Au departir qu ' il firent plorerent de pitié . 
« Si m ' aït Diex , dist Sanses , or poons enragier 
« Quant nos véons ici les fils de nos moilliers , 
« Si ne nos deignent mie acoler et baisier . » 
Il a dit à Guion : « Retornez ent arier . 
« Certes nos en partons dolent et coreciés . » 
Quant Guion l ' entendi , plore de pitiés ; 
Des lermes qu ' il ploroient sont durement moillié . 
Qui là véist la joie que font li chevalier ! 
Chascuns baise le sien trestot sans atargier . 
Ains éussiés alé bien demi liue à pié 
Qu ' il péussent tenir ne voie ne santier . 
Li enfant s ' an retornent , li vaillant chevalier ; 
Ne sai de lor jornées deviser ne noncier . 
. I . mardi sont venu à Luiserne le sier , 
Maintenant descendirent desous le tref roié . 
Quant Karles les choisi , onques ne fu si liés ; 
Il baisa le duc Naime et Sanson et Renier : 
« Naimes , dist l ' emperere , com vos plera si ert 
« Véistes vos Guion , ce chevalier proisié ? 
- Oïl , sire , dist Naimes , mentir ne vos en quier ; 
« Il vos mande par moi salus et amistiés . 
« Tel present vos envoie dont devés estre liés : 
« Escus , haubers et lances et assés à mangier . 
- Si m ' aït Diex , dist Karles , mult a bien espoitié ; 
« Encor me laist Diex vivre qu ' ancor li puisse aidier ! 
- E non Dieu , emperere , ce dist Rollans ses niés , 
« Del present le devés amer et tenir chier ; 
« Mais demandés Naimon et Sanse le guerrier 
« Quant il venra à vous , li riches rois prisiés . 
« Certes , je le verroie de gré et volentiers . 
- Ne sai , sire , dist Sanses , quant li siens plaisirs iert ; 
« Mais pris a Montorgueil , qui siet sor le rochier , 
« Si a fait Huidelon lever et bautisier , 
« Et ses fils ambes . II . et sa france moillier , 
« Et des gens de sa terre plus de . XXX . milliers , 
« Dont il a recéu les onors et les fiés . 
« Or panra Augorie et Maudrane le fier ; 
« Lors si venra à vous , il et si chevalier . 
- Se Diex m ' aït , dist Karlemaine au vis fier , 
« S ' il ne fust mes parens mes cousins ou mes niez , 
« Il ne l ' osast panser , por les membres tranchier , 
« Ne li enfant de France ne l ' éussent laissié 
« Que ja corone d ' or éust mis sor son chief . 
- Ne sai sire , dist Sanses , à merveilles l ' ai chier ; 
« Certes . II . fois me vint acoler et baisier , 
« A poi qu ' il ne chai pasmés de son destrier . 
- Sanses , dist l ' emperere , par la vertu du ciel , 
« Je quit c ' est vostre fis et de vostre moillier ; 
« Maris estes ma suer , je quit qu ' il est mes niés . 
- Ne sai , sires , dist Sanses , mès moult a le vis fier , 
« Et ce qu ' il vodra faire nos estuet otroier . » 
A ces paroles vont li baron herbergier , 
Et Karles est remès dolans et coreciés . 
LI baron sont alé à lor herbergeries , 
Et Karles est remès courouciés et plains d ' ire . 
En . I . lit se coucha , mès il n ' i dormi mie : 
« Hé Diex ! ce dist li rois , qui tot as en en baillie , 
« De quel terre est li enfes qui meine tel justice , 
« Qui a pris Montorgueil par sa chevalerie , 
« Huidelon bautoizié et tote sa maisnie ? 
« Ne daigne à moi venir , tant ne m ' aime ne prise ; 
« Mais , par icel Seignor qui fu nés de Marie , 
« Ja ne lairai Luiserne qui sor mer est bastie , 
« Si ert venus cil enfes que j ' aim tant et desire , 
« Que Diex le m ' a mandé , qui tout le monde guie . » 
Or leron de Karlon , que Jhesu benéie , 
Si dirons de Guion à la chiere hardie . 
. I . matin s ' est levés , quant l ' aube est esclercie , 
Huidelon an apele , à la barbe florie , 
Et Dragolant son fil , et Danemont méisme . 
« Seignor , ço dist li enfes , ne lerai ne vos die , 
« Certes , molt me desire Karles de Saint Denise , 
« Et les dames des chars , qui fort plorent et crient 
« Por ce qu ' ele n ' aloient à Luiserne la riche . 
« Comment irai à Karle , le roi de Saint Denise ? 
« S ' aurai prise Maudrane qui sor mer est bastie . 
- Sire , dist Huidelon , à ce ne doutés mie . 
« Vous m ' avés bautisié , je vos en doi servisse ; 
« Ja ne verrés passer la quinsaine acomplie , 
« Se Diex plaist , et la fois où tous li mons se fie , 
« Que je tout vos rendrai en la vostre baillie . » 
Quant li anfes l ' entent , bonement l ' en mercie . 
« SIRE , dist Huidelon , entendés envers mi : 
« Vous m ' avés bautoisié , la vostre grant merci , 
« Et je sui vos hom liges , si vous en doi servir ; 
« Faites movoir vos homes el demain par matin , 
« Cil qui mainent les chars si muevent autresi , 
« S ' irons à Augorie belement et seri . 
« Je ferai cest mesage , bien le sachons de fi , 
« Vers le roi Escorfaut que mes peres norri . 
« Certes , il est mes niés , par verté le vos di ; 
« Par la foi que je doi Karlon de Saint Denis , 
« Se il veut trespasser ne mes fais ne mes dis , 
« N ' i aura amisté vaillant . I . angevin . 
- Sire , ce dist li rois , la vostre grant merci ! » 
Ici le cuit lessier deci à l ' enserir . 
Et li rois de Borgoigne fist ses homes garnir , 
Les chars fist esteler , ses mistrent el chemin 
Huidelon l ' orguilleus et Danemont son fil . 
Là oïssiés buisines et soner et tantir ; 
Une moult grant liuée font la terre fremir . 
Quant cil devant s ' aroutent el demain par matin , 
Ne revinrent ariere ains ore de midi , 
Tant estoit l ' oz espesse de chevaliers gentis . 
Cil Sires le conduie qui en la crois fu mis ! 
Tant ont erré ensamble c ' à . I . mardi matin 
Ont chosi d ' Augorie les murs d ' araine bis . 
Quant Huidelon le voit , à Guion dit : « Amis , 
« Or poés d ' Augorie la riche tour véir , 
« La riche fermeté , que ains meillor ne vi . 
« Faites loger vostre ost contreva cest larris , 
« Chargiés moi de vos homes . C . chevaliers gentis , 
« Et j ' en remanrai . C . de mes meillors amis . » 
Et l ' enfes Guis respont el nom de Jhesu Crist . 
Bertrant en apela et Bernart et Turpin , 
Savari de Tolouse , Estout et Auberi . 
« Por Dieu , ce dit li enfes , qui onques ne manti , 
« Faites . C . chevaliers aprester et garnir , 
« Ses manra Huidelon trestout à son plaisir . 
- Seignor , ce dist Bertrans , Diex nous an soit aidis ! » 
. C . en ont fait sevrer de tous les plus hardis , 
Et li rois de Borgoigne fist les os establir , 
Et ses homes loger parmi ces prés floris . 
Il est venus as chars , ses a en ordre mis , 
Et commande les dames gentement à servir . 
Gile , la suer Karlon , ot moult le cuer noirci ; 
Où qu ' ele voit Guion Karlon , gentement li a dit : 
« Grant tort en avés , sire , par le cors saint Denis ; 
« Vos déussiés aler à Luiserne la cit , 
« Por véoir nos seignors que nos desirrons si . 
« Or nous fais ostoier en estrange païs ; 
« Grant pechié en avés , par le cors saint Denis . 
- Par saint Denis de France , ce dist Guis li marchis , 
« Se je n ' ai Augorie et Maudrane la cit , 
« De ci que à . X . ans ne verrés vos maris . » 
Quant les dames l ' entendent , à plorer se sont pris . 
Huidelon l ' orguilleus s ' est à la voie mis ; 
Là oïssiés buisines et soner et tantir . 
Et Bertrans et Berart sont à la voie mis ; 
. IIc . furent ensamble des meillors du païs . 
Cil Sires les conduie qui en la crois fu mis ! 
OR s ' an va Huidelon et sa chevalerie ; 
Li rois Guis les commande au fil sainte Marie , 
Qu ' il les puisse aconduire à santé et à vie . 
Et li baron chevauchent , qui Jhesu benéie ; 
Onques cil ne finerent de ci en Augorie . 
Huidelon va devant et sa gent de Persie , 
Qui tuit erent armé à la loi paienie , 
Par la porte s ' an entrent en la cité garnie ; 
Il n ' i ot si hardi qui pas le contredie . 
Et cil ont chevauchié à bele compaignie , 
Venu sont à la porte de la grant tor garnie . 
Huidelon les apele à la loi paienie , 
Et li portiers li oevre , ne li contredit mie . 
Quant virent Huidelon , mult grant joie li firent ; 
Mais , quant voient François , forment s ' en esbahirent . 
Dient à Huidelon : « Bien vigniez vos , biaus sire . 
« Sont tuit cil chevalier de vostre compaignie ? » 
Quant Danemont l ' entent , à haute vois s ' escrie : 
« Vos le saurois mult bien eins eure de complie . 
« Où est rois Escorfaus , à la chere hardie ? 
- Biaus sire , il est là sus , à mesnie escharie ; 
« N ' a que . C . chevaliers o lui en compaignie . » 
Quant Huidelon l ' entent , ne puet muer ne rie . 
Lors descendirent tuit sous l ' olive foillie , 
Et monterent amont en la sale voutie , 
Et truevent Escorfaut à la barbe florie . 
Quant Huidelon le voit , fierement li escrie : 
« Biaus niés , dist Huidelon , je ne vous salu mie . 
« L ' enfes Gui de Borgoigne , qui tant a seignorie , 
« De trestoute ma terre ne m ' a il lessié mie 
« Dont je prange de rante valissant . I . alie . » 
Quant l ' entent Escorfaut , ne puet muer ne die : 
« Mar le pansa li glous , par ma barbe florie ! 
« Or manderai paiens deci en Augorie , 
« Et si ferai venir Butor de Salorie , 
« Et manderai Maudran , de Maudrane la riche . 
« Quant j ' aurai assamblé ma grant chevalerie , 
« Lors m ' en irai vers Gui , si ne m ' en tenrai mie , 
« Trencherai lui la teste à m ' espée forbie , 
« Et si ferai destruire sa grant chevalerie ; 
« Raemplir an ferai ma terre desertie . » 
Quant Bertrans l ' entendi , tous li sans li fremie ; 
Où que il voit Berart , en basset li escrie : 
« Avés oï paiens vanter de grant folie ? 
« Mar le pansa li glous , se Diex me benéie ! 
- Seignor , ce dit Estous , por Dieu le fil Marie , 
« Vous pri je et requier que ne vos hastés mie , 
« Quant amené nos ont ceste gent paienie , 
« Et se sont bautoizié por Dieu , le fil Marie ; 
« Et se miex ne nos font , il ne nos faudront mie . 
« Et se vos véés commencer la folie , 
« Chascuns fiere grant cop de l ' espée forbie . » 
Quant li enfant l ' entendent , chascun d ' aus li escrie : 
« Bien fait à otroier . Diex nos soit en aïe ! 
« S ' or voloit Huidelon , à la barbe florie , 
« Nos aurïons anqui ceste grant tor garnie , 
« Et rendrions Guion ceste chastelerie . 
- Certes , dist Danemons , il ne vos faudra mie . » 
ESCORFAUT d ' Aumarie est levés an estant ; 
Bien connut au viaire et Berart et Bertrant 
Que il estoient né de la terre des Frans . 
Où qu ' il voit Huidelon , si li dist maintenant : 
« Qui sont cil chevalier ? celer n ' i vaut noiant . 
« Par Mahomet , mon Dieu , il nos vont mult gabant ; 
« S ' il ne sont à la loi de Turs et de Persans , 
« Il perdront ja les testes à mon acerin brant . » 
Quant Danemont l ' entent , si sailli maintenant : 
« Se Diex m ' aït , biaus oncles , celer n ' i vaut noiant . » 
Où qu ' il voit Escorfaut , si li dist en riant : 
« Il sont home Guion , ce chevalier vaillant . 
« Ce vos mande par nous , que l ' irïon celant ? 
« Que devenés ses hom hui cest jor en avant , 
« Et créés en Jhesu , le pere omnipotant . 
« Et se tu si nel fais , de ta vie est noiant ; 
« Herbergié as teus hostes qui te feront dolant ! » 
HUIDELON l ' orguilleus fist forment à proisier ; 
Où qu ' il voit Escorfaut , si li prist à huchier : 
« Amis , ce dist li rois , à celer nel vous quier , 
« Diex nous a assené au meillor chevalier 
« Qui onques portast armes ne montast an destrier ; 
« Il nos a fait trestous lever et batoizier , 
« Et si nos a randues nos terres et nos fiés . 
« Or te somes venu por Dieu querre et proier 
« Que tu li rans ta terre , tes homes et tes fiés , 
« Ou ce non , par l ' apostre que quierent chevalier , 
« Amors ne parentage ne t ' i aura mestier 
« Que ne te face ja la teste rooignier , 
« Et arracher du cors et les mains et les piés . » 
Après ce mot regarde Bertrant le timonier , 
Estout , ausi Berart de Mondisdier . 
Quant li enfant le voient , ne se vodrent targier , 
Ains desvestent les chapes , traient les brans d ' acier . 
Bertrans , li fils Naimon , va ferir Marchepier , 
Et Berart vait ferir Murgalant de Rausier , 
Et Turpin l ' archevesques le roi de Montefier ; 
Et tuit li autre i fierent , ne se vodrent targier . 
Estous , li fils Oedon , à Escorfaut s ' an vient ; 
Ja le ferist du branc , sans plus de deloier , 
Quant Huidelon li crie : « Por Dieu , ne le touchier ! » 
Escorfaut s ' an fuioit à Huidelon le viel ; 
Bien voit n ' i vaut force valissant . I . denier , 
A sa vois , qu ' il ot clere , commença à huchier : 
« Faites ens rebouter ces riches brans d ' acier , 
« Et je rendrai Guion mes terres et mes fiés , 
« Et crerai en Jhesu qui le mont doit jugier . 
« Mieus aim ma terre perdre que la teste tranchier ; 
« Mais c ' est li plus par force , li moins par amistiés . 
- Ne m ' en chaut , ce dist Huidres , que je en sui touz liez . » 
QUANT or voit Escorfaut que il est si sorpris , 
Otroier li convient et lor fais et lor dis , 
Ou , ce non , de sa vie est malvaisement fis . 
Où qu ' il voit Huidelon , si li crie à haus cris : 
« Or sera li rois Guis de ma terre saisis , 
« Et si fera garder ma terre et mon païs . 
- Par mon chief , ce dist Huidres , merveilles avés dit . 
« Vos n ' i perdrois voir vaillant . I . angevin ; 
« Ains metés vostre cors du tout en son plaisir , 
« Que vos n ' i aurois mal dont vos puisse garir . » 
Et Escorfaut respont : « Tout à vostre plaisir . » 
Par une des fenestres a defors son chief mis , 
Et choisi les paiens armés et fervestis , 
Plus de . XXXm . homes ; ses a à raison mis . 
« Seignor , dist Escorfaut , entendez envers mi : 
« J ' ai randu as François ma terre et mon païs ; 
« Baptisier me ferai , que je le voil issi ; 
« Je voil que vous randois vos terres autresi . » 
Et paien respondirent : « Par no Dieu Apolin , 
« Nous les assaudrons ja par force et par estri 
« Tant que tous les aurons detranciés et ocis . » 
Et Escorfaut respont : « Merveilles puis oïr : 
« Ou vos ferois tot ce que je vous ai requis , 
« Ou vos me verrois ja de male mort morir . 
« SEIGNOR , dist Escorfaut , à celer nel vous quier , 
« Se vos ne faites ce que vous pri et requier , 
« Ja me verrois la teste fors du bu rooignier , 
« Que je voi là Guion qui fait sa gent logier . » 
Et cil li respondirent : « Nos estuet otroier ; 
« Nous ne vous faudrons mie por les testes trenchier . » 
La porte font ovrir et les pons abessier , 
Puis mistrent jus les armes sans poit de delaier . 
Del palais avalerent serjant et escuier , 
Et vont en l ' ost Guion les noveles noncier . 
Bertrans , li fils Naimon , est alés atachier 
Au pomel de la tor du grant palais plenier 
Une enseigne vermeille , i a fait baloier ; 
Cil de l ' ost la choisirent , li jone chevalier ; 
L ' enfes Gui de Borgoigne commença à huchier : 
« Or tost , la vile est nostre ! pensons de l ' esploitier . 
« Dieu en devons ensamble loer et gracier ! » 
A cest mot en monterent tel . L . millier , 
Qui jusc ' à la cité ne se vodrent targier . 
A ces dames des chars n ' i ot qu ' esléecier , 
Dont chascune tenoit son livre ou son sautier . 
EN la cité entrerent li chevalier vaillant , 
Et ont prise la vile et ariere et avant . 
L ' enfes Guis fait crier par la cité vaillant 
Qu ' il n ' i ait chevalier , tant soit de haute gent , 
Qui toille à Sarrazin son or ne son arjant , 
Tyres , pailes , ne dras , ne riens sans son commant ; 
Il en perdra la teste , ja n ' i aura garant . 
Quant Sarrazin l ' entendent , s ' en sont lié et joiant , 
Et dist li uns à l ' autre : Ci a mult bone gent ! 
« Por eus devons nos croire en Dieu communement . » 
Atant es Huidelon et son fil Dragolant 
Qui tienent Escorfaut et derier et devant . 
Huidelon voit Guion , si li va escriant : 
« Tenez , sire , dist il , roi Escorfaut vos rant , 
« Lui et tote sa terre , por faire vo talant . 
- Seignor , dist l ' enfes Gui , Jhesu omnipotant 
« Nos laist si esploitier dès ici en avant 
« Que puissons faire à Karle auques de ses talans ! 
« Laissiés me à Escorfaut parler par avenant : 
« Amis , veus tu reçoivre créance voiremant , 
« Foi et humilité et saint bautisemant ? 
- Sire , dist Escorfaut , gel voil moult bonement . » 
L ' archevesques Turpin va les fons aprestant , 
Le seignor i baptisent et des siens ne sai quans ; 
Et qui Dieu ne veut croire , tous les vont ociant . 
Aesmer les puet on , par le mien enciant , 
A plus de . XXXm . qui en Dieu sont créant . 
Et Huidelon an ot . XXXm . et . VII . cent , 
Et l ' enfes Gui . Lm , qui tuit furent créant . 
Bien furent . C . millier cele compaigne grant 
Qui tuit sont à Karlon de bien faire entendant . 
La cité commanderent à . IIIIc . serjans , 
Et Escorfaut s ' en torne et Huidelon li frans , 
D ' aler à Karlemaine est chascuns desirans . 
Or iront tuit ensamble , li viel et li enfant , 
Le chemin vers Luiserne , se Diex le lor consant . 
OR chevauchent ensamble li chevalier de pris ; 
Les chars font arouter , si les ont devant mis . 
Or les conduie Diex , li rois de paradis ! 
L ' enfes Guis de Borgoigne fu chevaliers de pris ; 
Huidelon en apele et Danemont son fis , 
Et li roi Escorfaut et Dragolant ausis : 
« En conbien venrons nous à Luiserne la cit ? 
- Par foi ! dist Huidelon , gel vos aurai tost dit . 
« Ja ne verrois . III . jors passés ne acomplis 
« Que nos verrons Karlon , le roi de Saint Denis , 
« Et les barons de France que vos desirrés si . » 
Quant Escorfaut l ' entent , si a gité . I . ris , 
Et dit à Huidelon : « Merveilles avés dit ; 
« Ainçois aurons trové une mult riche cit , 
« Que plus riche ne tint paiens ne Arabis , 
« Et siet sor . I . regort , sor . I . rochier antif . 
« Li mur en sont trestuit de marbre vert et bis , 
« . XV . tours i a hautes , qui sont de marbre bis , 
« Entor chascune cort de mur . I . mult grant fil , 
« Et à chascune porte est li pons tornéis . 
« Li sires qui la tient i a par droit assis 
« . C . homes qui la gardent , armé et fervestis . 
« Onques Diex ne fist home , tant soit poestéis , 
« Ne tant éust o lui de chevaliers de pris , 
« Qui la préist par force jusc ' au jor dou joïs . 
- Comment a non , biaus sire ? ce li a dit rois Guis . 
- On l ' apele Maudrane , Escorfaut respondi , 
« Si la tient Emaudras , . I . cuivers maléis ; 
« Il fu de ma serour nez et angenoïs . 
« S ' il après moi demeure , bien nos aura traïs ; 
« Mais , se g ' en devoie estre traïnez à roncis , 
« Ne demorra il pas , par foi le vos plevis . 
« Se il veut trespasser ne mes fais mes diz , 
« Je li ferai crever le cuer desous le pis . 
« Vés ci Huidelon : par lui sui ge traïs ; 
« Ausi ert il par moi , par foi le vos plevis , 
« Si en ferai present Karlon de Saint Denis . » 
Quant l ' enfes Guis l ' entent , si a gité . I . ris , 
Et après l ' en randi plus de . Vc . mercis . 
Icele nuit se logent enmi le pré flori , 
Et l ' endemain à l ' aube sont à la voie mis . 
OR chevauchent ensemble à joie li baron . 
Cil sires les conduie qui Longis fist pardon ! 
Li char erent devant là où les dames sont , 
Qui volenters verroient l ' emperéor Karlon ; 
Lor costoient la mer qui brunoie environ . 
A esploit chevaucherent jusc ' à none de jor , 
Puis montent sor . I . pui et regardent desous , 
Et voient la cité sour . I . regort réont , 
Et ausi grant richesce tele ne vit nus hon : 
Mesons , sales perrines , qui bien fondées sont , 
Et choisirent les murs , qui haut sont contremont ; 
Voient les . XV . portes où li chevalier sont , 
Li . XV . bras de mer qui gietent grant bruior , 
Et de lé ot chascun le trait à . I . bozon . 
Et voient les forès et vignes par en son , 
Et si très grant richesce tele ne vit nus hon . 
L ' enfes Guis de Borgoigne en dreça le menton ; 
Escorfaut en apele et le viel Huidelon : 
« Or poés vous véoir de Maudrane la tour . » 
- Vos dites voir , biaus sire , ce respont Huidelon . 
« Or faisomes loger nostre ost ci environ . 
« Si par engin n ' est prise , ja dedens n ' entreron ; 
« Se trestous li empires de la terre Karlon , 
« Et tuit li Sarrazin qui ains furent ne sont 
« L ' avoient assegie entour et environ , 
« Si porroient il estre jusc ' au daerrain jor 
« Que ja n ' i mefferoient la monte d ' un boton . » 
Quant li anfes l ' entent , si tint le chief enbron . 
« Ne vos esmaiez mie , sire , dist Huidelon . 
« Se Dieu plaist et saint Pierre , c ' on quiert en pré Noiron , 
« Ains demain à ceste eure la cité vos randron . 
« Chargiés moi de vos homes , . Xm . compaignons , 
« Et g ' en menrai . Xm . de mes prisiés barons ; 
« Mès ge ferai lier as vos et piés et pons , 
« S ' aura chascun vestu son haubert fremillon , 
« Le vert hiaume lacié , ceint le brant de color , 
« Et si serra chascun sor son destrier gascon . 
« Quant nos venrons à ceus qui là gardent le pont , 
« Si lor ferons acroire que ce sont tuit prison , 
« Ses avons gaaigniez en l ' ost le roi Guion , 
« Et , por justice faire , à Maudras les menon . 
« Par icele maniere là dedens entrerons ; 
« Se Dieu plaist et saint Pierre , la vile issi panrons . 
- Par mon chief , ce dist Guis , ci a bone raison ; 
« Mais gardez , biaus dous sire , qu ' il n ' i ait traison . 
- Par cel seignor , dist Huidres , qui soffri passion , 
« Je nel feroie mie por paor de prison , 
« Qui me devroit tolir le chief sous le menton ! » 
Et li anfes respont : « Diex vos face pardon ! 
LI rois Guis de Borgoigne , qui tant fait à proisier , 
Bertrant , le fils Naimon , en prist à araisnier , 
Estout , le fil Odon , Berart de Mondisdier : 
« Seignor , faites à Huidre tot ce qu ' il vos requiert , 
« Et si pansés por Dieu de m ' onor essaucier . » 
Et cil li respondirent : « Ce fait à otroier . » 
Tost et isnelement se vont apareillier , 
Et erralment s ' adoubent . XXm . chevalier , 
Qui por Dieu se sont tuit levé et bautisié . 
Quant il furent ensamble , bien furent . XX . millier . 
Huidelon les conduit , et Escorfaut ses niez , 
Et Dragolans li preus , et Danemons li fiers . 
Li rois les commanda au glorieus du ciel , 
Qu ' il les puis raconduire sain et saus et entiers . 
Et li viels Huidelon ne s ' est pas atargiés , 
Ains a fait as François et bras et poins lier ; 
Mais ne sont pas estroit , qu ' il ne lor est mestier : 
Tost aura li uns l ' autre poins et piés desliés . 
Tout les ont mis devant et pansent d ' esploitier ; 
De ci c ' à la cité ne se sont atargié . 
Au maistre pont troverent les paiens haubergiés , 
Qui gardoient la porte et les fossés premiers ; 
Cornicas an ert sires , qui Diex doinst ancombrier . 
Atant es Escorfaut qui commence à huchier : 
« Amis , oevre la porte sans point de delaier , 
« Lé moi léans antrer , que g ' en ai grant mestier ; 
« A Emaudra , mon oncle , que je ai forment chier , 
« Je li voil presant faire de . Xm . prisoniers : 
« En l ' ost le roi Guion les avons gaaigniés , 
« Si les amaine Huïdres et Danemons li fiers . » 
Quant Cornicas l ' entent , onques ne fu si liés : 
La porte li a fait tantost deveroillier , 
Jusques à Emaudras les a fait convoier . 
Et nos François trespassent tout le palais plenier , 
Et truevent Emaudras desous . I . olivier , 
Où il ue as eschés à Murgale le fier , 
Et avoit entor lui planté de chevaliers . 
Quant il voit nos François qui vienent prisonier , 
Tost et isnelement an est saillis an piés . 
Quant Huidelon le voit , primes l ' a araisnié : 
« Mahomet vos saut , sire , qui tout a à jugier ! 
« Prisons vos amenons qui mult font à prisier , 
« De . Xm . François , que véez tous liez . » 
Quant Emaudras l ' entent , onques ne fu si liés . 
« Où furent ces gens pris ? gardés ne me noiés . 
- Biaus sire , en l ' ost Guion , dist Escorfaut ses niés ; 
« Il furent à Augorie avant ier essillié , 
« Et vindrent à la porte assaillir et lancier ; 
« Trestuit i furent pris , à celer nel vous quier . 
« Si ne fust Huidelon Et Huidelon qui me vint aïdier , 
« Assamblé i fuissiens je et mi chevalier , 
« Trestuit i fuissïens mort , ocis et detrenchié . 
« Prenés or ces cheitis , jes vous rant prisoniers ; 
« Ce ert la vostre pars , s ' en soiés josticiers . » 
Et a dit Emaudras : « Bien avés esploitié . 
« Or an irons ansamble à Luiserne logier , 
« Aquilant , mon seignor , et secorre et aidier ; 
« S ' irons l ' ost Karlemaine par force deslogier , 
« Et li ferons la teste fors du bu rooignier . 
« L ' autr ' ier m ' en dist noveles . I . moult cortois paumier , 
« Qu ' à paines se pooit ester desor ses piés , 
« Qu ' il n ' ont en l ' ost vitaille n ' à boivre n ' à mangier , 
« Et tuit sont recréu li auferrant destrier . 
- Par mon chief , ce dist Huidres , à celer nel vos quier , 
« Je serai au devant , se je puis esploitier , 
« Car plus hé le viellart que nul home sos ciel . 
« Mais faisons là deseure mener ces prisoniers ; 
« Demain si les ferons mener à nos herciers . 
« Lessiés moi anuit mais dormir et aaisier , 
« Que ne me despoillai il a . VIII . jors entiers , 
« Ne que n ' ostai ma broigne ne mon hauberc doublier . » 
Et Emaudras respont : « Ce fait à otroier . » 
Lors s ' aroutent ensamble trestuit li mesagier , 
Et Danemons les guie et Dragolans li fiers . 
A l ' entrer du palais truevent le maistre huissier , 
Et tenoit . I . baston grant et gros de pomier , 
Et va ferir Bertrant deseur l ' escu vergié : 
« Or çà , dist il cuivert , à vo grant encombrier ! » 
Quant Danemont le voit , le sens quide changier : 
Il a traite l ' espée au pon d ' or entaillié , 
Tel coup li a doné tot le fist enbronchier : 
« Outre ! dist il , lecherres ; si se doit on vangier 
« De gloton qui se dresce por franc home empirier ! » 
Et li enfant s ' en montent contremont le planchier . 
Ains qu ' il fuissent amont , furent tuit deslié ; 
Maintenant ont des fuerres sachiés les brans d ' acier . 
Huidelon vient devant et Escorfaus ses niés , 
Et ont fermé les portes et les ponts sus sachiés , 
Que là amont n ' an entre Sarrazins ne paiens . 
OR furent el palais deslié enfant , 
Et tienent en lor poins les bons acerins brans . 
Atant es Huidelon et Emaudras avant . 
Où qu ' il voit nos François , si se va mervillant : 
« Faites à ces chetis oster ces riches brans , 
« Ses ferons trebucher an cele chartre grant . » 
- Par mon chief , ce dist Huidres , ains vos feront dolant , 
« Se vos ne volés croire Jhesu , le roi amant , 
« Qui de la sainte Virge nasqui en Belliant . » 
Quant Emaudras l ' entent , si li mua li sans , 
Et dist à Huidelon : « Sire viellars puans , 
« Avés me vos traï si faitemant ? 
« Par Mahomet , mon Dieu , que ge trai à garant , 
« Je me leroie einçois giter en fu ardant 
« Que créisse en celui que penerent tyrant ; 
« Quant lui ne vout aider , mal me seroit garant . » 
Quant Danemons l ' entent , si est passés avant , 
Par la barbe le prist , si le tira avant , 
Deriere el haterel li done cop si grant 
C ' à ses piés l ' abati , si li dist en riant : 
« Fil à putain , traïtres , fel viellars recréans , 
« Certes , mal mesdéites de Dieu , le roi amant , 
« Qui nos paist et governe et fait soleil luisant ! » 
Turpins li archevesques vint cele part poignant : 
« Lessiés moi tost parler au Turc par avenant . » 
Et cil li respondirent : « Tot à vostre commant . 
Amis , car croi en Dieu , le pere roi amant ; 
« Tote rauras la terre , tu n ' i perdras noiant . » 
Quant Emaudras l ' entent , les eus va rooillant , 
Et a dit à Torpin : « Sermons n ' i vaut noiant 
« Que créisse an celui qui , en Jherusalent , 
« En une planche veille place vies soffri mort et ahan ; 
« Ja ne crerai en lui celui , ce te di vraiemant . » 
Quant Turpins l ' entandi , le cuer en a dolant ; 
Il hauce contremont le bon acerin branc , 
Par milieu de la teste li done . I . cop si grant 
Entre ci que el pis le vait tot porfendant . 
« Certes , ci a bon prestre , dist Huidelon li frans . 
- Voire , qui bien confesse , dist ses fils Dragolans ; 
« Mès de sa penitence n ' est il mie joians , 
« Que jusqu ' ens el braier li est coulés li brans . 
Seignor , or du bien faire ! ce dient li enfant , 
« Si que ne s ' aperçoivent Sarrazin ne Persant . 
« Alons les assaillir , gel voil et sel commant , 
« Ains qu ' il praignent lor armes ne lor acerins brans , 
« Que gent qu ' est desarmée ne vaut pas . I . besant . 
- Bien fait à otroier » , dist Huidelon li frans . 
« Or doit chascun de nous mostrer son hardemant 
« Por conforter Guion , mon seignor le vaillant , 
« Et por aidier à Karle , à Luiserne la grant ! 
- Bien fait à otroier » , respondent li enfant . 
A cest mot sont trestuit de la mort desfendant : 
Huidelon va s ' espée par force paumoiant , 
Le poncel abaissierent et les pons par devant , 
Et voient les paiens l ' un à l ' autre joant . 
Huidelon lor ala hautemant escriant : 
« Mar i entrastes ens , fil à putain puant ! » 
Vait ferir Cornicas , qu ' il consivi avant , 
S ' i l ' a par mi tranchié comme ce fust . I . gant . 
Atant es Huidelon et son fil Dragolant , 
Escorfaut d ' Aumarie et Berart et Bertrant , 
Savari de Tolouse et Torpin le vaillant , 
Auberi le hardi , Estout le combatant . 
As paiens sont venu , de ferir desirant . 
Quant Sarrazin les voient , en fuies sont tornant ; 
Li enfant les enchaucent , qui les vont ociant . 
SE là fuissié le jour , par desous l ' olivier , 
Que François assamblerent à la gent aversier , 
Dont véissiés paiens et foïr et chacier , 
Hurler , glatir et braire , crier et abaier . 
Et nos François les fierent , qui Jhesu puist aidier . 
Qui lor véist le jor ces paiens domagier , 
L ' un mort desore l ' autre verser et trebuchier , 
Plus en ont mis devant eus el gravier 
Qu ' en . I . jor ne tuassent . IIIIc . charpentier . 
Trestuit sont desarmé , desfens n ' i a mestier , 
Dont oïssiés paiens à haute vois huchier : 
« Hé Mahom ! sire , car nous venés aidier ; 
« Aiés merci des ames , c ' or en avons mestier ! 
Lors véissiés sor aus crestïens aïriés ; 
Trestous les ont ocis , n ' en remest . I . antier , 
Fors seulemant bien près la monte d ' un millier . 
Et cil se sont feru en la mer por noier . 
Et nos François s ' assamblent , plus de . XXX . milliers , 
Et tuit li converti qui Diex puist conseillier . 
Lors firent tous les mors dedens la mer lancier . 
Là ot le jor sesi meint grant palais plenier , 
Mainte meson perrine et meint riche solier , 
Si firent la vitaille assambler sans targier . 
Qui huimès veut oïr chançon bel commencier 
Si se traie en avant et laisse le noisier , 
Con rois Guis s ' acorda à Karlon au vis fier , 
Et com il li tandi la teste por tranchier , 
Quant ot prise Luiserne , le grant palais plenier . 
DE la cité issirent à bele compaignie , 
Et chevauchent ensamble , Diex lor doinst bone vie ! 
Huidelon va devant , à la barbe florie , 
Et Bertrans , et Berart à la chiere hardie . 
L ' enfes Guis de Borgoigne hautement lor escrie : 
« Gentils rois debonaires , est la cités saisie ? 
- Oïl , dist Huidelon , el non Sainte Marie , 
« Et Emaudras li glous a la teste tranchie ; 
« Turpins an prist venjance à l ' espée forbie , 
« Por ce qu ' il despisoit Jhesu , le fieus sainte Marie . 
« Gentieus rois debonaires , or ne nos tardons mie ; 
« Mais alons à Luiserne , cele cité garnie , 
« Et secorons Karlon à la barbe florie , 
« Qui grant mestier en a , j ' en ai novele oïe . » 
Lor chars font ateler , s ' ont lor voie acoillie , 
Les pavillons destendent de la grant praerie , 
Tost et isnelement à la voie se mistrent . 
Or dirons de Karlon , le roi de Saint Denise , 
Qui siet devant Luiserne , coreçous et plains d ' ire . 
Ogier en apela , si li a pris à dire , 
Et Naimon à la barbe , le duc Sanson le riche : 
« Baron , dist l ' emperere , por Dieu le fil Marie , 
« Jamais ne verrai Gui , ne sai que plus vous die . » 
Lors a ploré des eus et tendrement souspire . 
« Sire , ce dist dus Naimes , ne vos esmaiés mie . 
« Il a plus de . VII . ans c ' asevis ceste vile , 
« Et rois Gui , qui amaine la grant chevalerie , 
« N ' a pas . III . ans passés que il en a . III . prises . 
« Quant il aura la terre trestote en sa baillie , 
« Certes , à vous venra à bele compaignie . 
- Certes , dist Karlemaines , li miens cuers le desire , 
« Ne après sa venue ne vodroie plus vivre . » 
CHARLES , li rois de France , formant se redota ; 
Mais Naimes de Baviere formant le conforta . 
Atant es . I . garçon qui es loges antra . 
Rollant et Olivier en sa voie encontra ; 
Il venoit des montagnes qu ' il gardoit , tiers jors a . 
Quant Rollans l ' a véu , en haut li escria , 
Si li a demandé où il vient et où va ; 
Mais li garçons respont que moult bien lor dira , 
Mais qu ' à Karlon le mainent et à lui parlera . 
Et Rollans li respont : einsi com lui plaira . 
Devant le roi le mainent , et il le salua ; 
Devant le roi de France li mes s ' agenoilla . 
Quant Karles l ' a véu , tantost li demanda 
D ' ont il est , de quel terre , et quel besoing il a . 
« Sire , dist li mesages , ne menjai tiers jor a ; 
« Bien a passé . I . mois que m ' envoiastes là . 
« Ier matin , quant solaus esclarci et leva , 
« Me parti de Marsile , qui sor Mahon jura 
« Qu ' il vanroit à Luiserne au pooir que il a , 
« Et dit que tout par force de ci vos levera , 
« Et vostre cors méismes tot vif escorcera , 
« Rollant et Olivier les testes tranchera . 
« Sire , dist li mesages , com faites gens il a 
« Plus de . Cm . Turs , nel vous celerai ja . » 
Quant l ' entent l ' empereres , son chief en enclina ; 
Rollant et Olivier forment en sospira . 
Li rois dist à Ogier : « Qui me conseillera ? 
- Sire , dist li Danois , ne vous esmaiés ja ; 
« Vc . dahais ait il qui très bien n ' i ferra , 
« Et qui son branc d ' acier sor eus n ' essaiera . » 
Quant François l ' entendirent , chascuns se conforta . 
« Hé Diex , dist l ' emperere , quel chevalier ci a ! 
« Benéoite soit l ' eure que Gaufroi l ' engendra ! » 
L ' EMPERERE de France fu formant effréez , 
Ogier en apela et Naimon le barbé . 
« Seignor , dist l ' emperere , commant porrons durer ? » 
Atant es Ganelon qui Diex puist mal doner . 
« Sire , dist il au roi , mult avons fol pansé , 
« Se issi nos laissons ocire ou afoler ; 
« Ralon nos an en France , drois empereres ber , 
« Laissons ceste cité , Diex la puist craventer ! 
« Que ja ne sera prise par home qui soit nés . 
« Vos atendés tel chose que jamés ne verrés : 
« Guion et les enfans que vous tant desirés , 
« Qui conquierent les marches anviron de tous lés . » 
Quant l ' entendi dus Naimes , si est en piés levés , 
Et a dit à Karlon : « Cestui pas ne créés . 
« Se vos ce volés faire , vos an repantirés ; 
« Mès fetes une chose que je vous loeré : 
« Fetes . IIIIm homes fervestir et armer , 
« Si faites l ' avangarde sorvéoir et monter , 
« Savoir se il verroient Sarrazins et Esclers . 
- Naimes , dist l ' empereres , qui i porroit aler ? » 
Et li dus li respont : « Je l ' aurai tost trové . 
« Envoiez i , biaus sire , Ganelon et Hardré , 
« Tiebaut et Alori , et le grant parenté ; 
« Qui tel conseil vos done bien doit son cors pener . 
- Certes , dist l ' emperere , bien fait à créanter . » 
Ganelon en apele et son grant parenté . 
« Amis , ce dist li rois , vos garnemens prenez , 
« Si faites ceste angarde sorvéoir et monter , 
« Savoir se vous verrez Sarrazins et Esclers ; 
« Et se vous véés chose qui ne vos soit à gré , 
« Retornez tost ariere ces noveles conter . 
- Sire , dist li traïtres , nos ne l ' osons véer . » 
Puis dist entre ses dens , qu ' il n ' i fu escoutez : 
« Par la foi que je dois à ceus dont je suis nez , 
« Je vous ferai encore coreçous et irez ! » 
Tost et isnelemant se corurent armer , 
Et furent bien . Xm . sor les chevaus montés ; 
Lor chevauchent ensamble , Diex les puist craventer ! 
Et l ' ost au roi Guion ne volt asséurer ; 
Li roi Guis en apele Huidelon le menbré : 
« Sire , quant venrons nous à Luiserne sor mer ? 
- Par mon chief , ce dist Huidres , ains ert midis passés » 
Quant li enfes l ' entent , grant joie en a mené . 
Tost et isnelemant se sont bien acesmé 
De riches dras de soie et d ' ermins engolés , 
De riches dras de soie , qui sont à or ovrez , 
De manteaus vairs et gris , qui mult sont à loer . 
Lors resamblent tuz angre de sainte majesté , 
Et montent es chevaus corans et abrievés . 
Les chars font maintenant esploiter et errer , 
Les uns encoste l ' autre et rangier et serrer , 
Et ont fait les enseignes desur les chars fermer . 
Se les dames ont joie , ne l ' estuet demander . 
Lors commencent . I . mont belement à monter . 
Et Ganelon chevauche , Alori et Hardré , 
De ci qu ' en son le tertre ne volrent arester . 
Et gardent contreval , s ' ont l ' ost Guion visé , 
Les enseignes vermeilles et les escus dorez , 
Et virent d ' autre part touz les chars arotez , 
Et . I . si grant empire nus ne les puet esmer . 
Lors quident que ce soit Marsiles li menbrés ; 
Tel paor ont éu , ariere sont tornez . 
LI traïtor retornent , que Diex puist maléir ! 
Qui ains ains , qui miels chevauchent par estrif , 
Trestouz en font suer les bons chevaus de pris ; 
De ci à l ' ost Karlon n ' i ot regne ganchi . 
Quant les voit l ' empereres , si est an piés saillis , 
Et Naimes et Ogier et Sanses et Tierris ; 
Et Ganes , le traïtres , s ' escria à haus cris : 
« Sire , dist il au roi , ci vient nostre enemis , 
« Or vos covient le siege laissier et deguerpir ; 
« Montés sor vos chevaus et pansés dou foïr . 
« Vés ci si grant empire , ne vos en quier mentir , 
« Puis que Diex de la virge en Beléant nasqui , 
« Ne fu teus gens véue com il venra ja ci . 
- Hé Diex ! dist l ' empereres , aiez de moi merci ! 
« Ahi ! Guis , gentils rois , com sui por vous maris ! 
« Jamès ne vos verrai , biaus amis , ne vos mi ; 
« Cil sires nous conduie qui onques ne menti , 
« Et sauve la compaigne qui est ensamble ci , 
« Et vous laist après moi douce France tenir ! » 
Après ce mot se pasme , ne se pot atenir . 
Rollans et Olivier et Ogiers li gentis 
L ' ont moult bien conforté , com chevalier de pris . 
« SIRE , dist li dus Naimes , vous avés moult grant tort : 
« Vos savez bien sans faille , tuit morrons d ' une mort ; 
« Se li jors est venus , si prenons bon confort , 
« Si commandons à Dieu nos ames et nos cors . 
« Or faisomes armer nos hommes par esfors , 
« Vos méisme , vestés la broigne en vostre doz , 
« Et montez el cheval , l ' escu à vostre col , 
« Si i ferés premiers por esbaudir les nos ; 
« Cherement nos vandons ains que nos soions mors . » 
A icele parole firent soner . I . cor . 
Quant li baron l ' oïrent , si s ' arment tuit par l ' ost ; 
Li rois est adoubez et dus Naimes mult tost . 
Lors est montés li dus desus . I . cheval sor , 
Et fist François loger , n ' i ot gieu ne deport . 
Olivier va devant et Ogiers au gent cors . 
« Sire dist li dus Naimes , n ' alez mie si tost ; 
« Lessiés me à vous parler , por conseiller vostre ost . » 
DUS Naimes de Baviere a Karlon apelé , 
Et Oger le Danois , et Sanse l ' alosé . 
« Sire , dist il au roi , or oez mon pansé : 
« Faites vostre grant ost tot coiement monter , 
« Que ne nos aperçoivent la gent de la cité ; 
« Que si li Sarrazin sevent la verité , 
« Il nos venront deriere fervestu et armé ; 
« Por ce porïons estre plus tost acoveté . 
« Et g ' irai cele angarde sorvéoir et monter , 
« Et menrai avec moi . Xm . ferarmés ; 
« Par la foi que vos doi , sire empereres ber , 
« Ne retornerai mès s ' aurai Turs encontrés . 
- Naimes , dist l ' empere , à Damedieu alés , 
« Que garisse ton cors et te puisse sauver ! » 
A icele parole pense d ' esperoner , 
De ci que en l ' angarde ne vodrent arester . 
Et gardent contreval , virent Guion monter , 
O lui son grant barnage et les chars arouter ; 
Virent les escus d ' or luire et restinceler , 
Les gonfanons de soie contre vent vanteler . 
Et quant Naimes les vit , si les connut assés ; 
A ses compaignons dist : « Assés avons alé , 
« Retornons ent ariere à Karlon le sené , 
« Si li dirons noveles du gentil bacheler 
« Qui le secors amaine , que tant poons amer . » 
A icele parole ont les chevaus hurtés ; 
Par tel aïr les brochent tous les font tressuer , 
De ci que à Karlon ne sont aséuré . 
Et quant Naimes le voit , si l ' a haut escrié : 
« Sire , fait il au roi , soiés asséurés , 
« Que , puis que Jhesu Cris fu en la crois penés , 
« Ne fu si biau secors com ja véoir porrés , 
« Que vous envoie ci li jones queronés . » 
Quant Karles l ' entendi , li cuers li est levés : 
« Hé Diex ! ce dist li rois , or ai vescu assés . 
« Or sai ge bien sans faille que prise ert la cités . » 
Atant es vous Guion qui le tertre a monté , 
Et ses riches barnages après lui arouté . 
Et quant Karles le voit , grant joie en a mené ; 
Ses barons en apele , com ja oïr porrés : 
« Baron , ostés vos armes et si vous desarmez , 
« Alés tuit à la tere sans chauce et sans soller , 
« A genous et à paumes encontre lui alez : 
« Qui tel secors amaine bien doit estre honorez . » 
Et il si firent sempres , quant il l ' ot commandé ; 
Méisme l ' emperere a son cors desarmé . 
Et li rois de Borgoigne a tout ce esgardé ; 
Où que il voit Bertrant , si li a demandé : 
« Amis , ce dist li enfes , dites moi verité : 
« Qu ' etoit ce que ses gens sont issi atorné ? 
- Sire , ce dist Bertrant , ce est humilité ; 
« Si grant joie ont de vous ne sevent où aler . 
- Helas ! ce dist li enfes , com somes mal mené ! 
« Ce déussons nos faire , qui somes li moisné . » 
A sa vois , qu ' il ot clere , commenca à crier : 
« Baron , or tost à terre ! n ' i ait plus demoré , 
« Et li pon des espées soient desus torné , 
« Et coutes et genous à la terre metez . » 
Et il si firent sempres dès qu ' il l ' ot commandé , 
Et tuit li converti refirent autretel . 
Li uns encontre l ' autre très par milieu du pré : 
Karles connut Guion , s ' est encontre levez ; 
Andeus , brace estendue , se sont entr ' acolé . 
Ains péust on avoir une grant liue alé 
Que il s ' entrelassassent ne péussent parler . 
Et quant il s ' entrelaissent , si se sont regardé ; 
Lors se corurent sore , si se baisent souef . 
L ' enfes Guis de Borgoigne li est au pié alés . 
« Merci , dist il , biaus sire , ma parole escoutez : 
« Il a . XXVI . ans acomplis et passés 
« Qu ' enmenastes les peres qui nos ont engendrés ; 
« Nos fumes à Paris an . I . jor assamblé , 
« Si firent de moi roi trestot estre mon gré ; 
« Se je ne l ' otroiasse , il m ' éussent tué . 
« Mès ains ne ting en France ne chastel ne cité , 
« Ains les fis après vous chevaucher et errer , 
« Tous premiers pris Carsaude , une bone cité , 
« Et après Montesclair et Montorgueil delés , 
« Et si fis Huidelon bautoisier et lever , 
« Et plus de . XXXm . que Persans , que Esclers , 
« Et si pris Augorie et Maudrane dalés . 
« De tous ces grans avoirs et de ces . V . cités 
« Vous rent je la baillie , s ' en soiés avoués . 
« Et si vés ci m ' espée , et si la recevés ; 
« S ' il vos vient à plaisir , la teste me coupés . 
- Par mon chief , ce dist Karles , preus estes et senés . 
« Ja jor de vostre vie querone ne perdrés , 
« Ains vous donrai Espaigne , se panre la poés . » 
Atant es le barnage d ' ambes pars assamblez ; 
Lors reprenent lor dras , chascuns s ' an est levés . 
L ' enfes Guis de Borgoigne s ' est en haut escriés : 
« Enfans , or à vos peres , et si les acolés ! » 
Et cil ont respondu : « Si com vous commandés . » 
Il méisme ses cors est à Sanson alés , 
Plus de . C . fois li baise et la bouche et le nés . 
L ' ENFES Guis de Borgoigne est alés à Sanson , 
Plus de . C . fois li baise la bouche et le menton , 
Et Berars à Tierri et Estous à Oedon . 
Bertrans , li preus , est alés à Naimon , 
Et tuit li autre , sens nule arestoison . 
Puis que Diex herberja saint Piere en pré Noiron , 
Et qu ' il resucita le cors saint Lasaron , 
N ' ot nus hon tel joïe en fable n ' en chançon , 
Ne ne vit tant de gent en cité n ' en donjon 
Que le jour sous Luiserne esgarder péust on . 
Cele joie fesant vindrent au tref Karlon . 
L ' enfes Guis en apele Bertrant , le fils Naimon : 
« Faites venir les dames sans nule arestoison , 
« Car merveilles desire chascune son baron . 
- Sire , ce dist Bertrans , à Dieu benéiçon ! » 
Quant il les vit venir si s ' escrie à haut ton . 
Primes descendi Giles , la suer au roi Karlon , 
Et avec lui bele Aude , vestue . I . siglaton ; 
ll n ' ot si bele dame el tref le roi Karlon . 
QUANT les dames l ' entendent , si lor vint mult à gré ; 
Main à main sont venues as loges et as trés . 
Et Karles va encontre , et Naimes li barbés , 
Et Sanses , et Ogiers , et Richart l ' aduré , 
Li dus Oedes de Langres , et des autres assés . 
Chascuns a pris sa feme , grant joie i ont mené . 
Le jor fut cele lie qui ot son avoé , 
Et qui ne le trova , si a grant duel mené , 
Et Karles l ' emperere la fist bien marier . 
Li rois prist bele Audain , s ' a Rollant apelé : 
« Biaus niés , vés ici cele que tant devés amer . 
- Si fas je voir , biaus oncles , ja mar le mescrerés . » 
Plus de . C . fois li baise et la bouche et le nés . 
Karles li empereres a fait par l ' ost crier 
Que tuit li chevalier voisent es chars entrer , 
. VIII . jors avoc lor femes se voisent sejorner , 
Et proient Damedieu , le roi de majesté , 
Que il leur lest en eus conçoivre et engendrer , 
Que après aus meintiegnent tote lor herités . 
Et cil si firent tuit quant il l ' ot commandé ; 
O lor beles moillers sont en lor chars entrés , 
Et demainent grant joie par mult grans amistés . 
MOULT demainent grant joie les dames o lor prinches ; 
. VIII . jors tous plains i furent , que onques n ' an issirent , 
Se ce ne fu à vespres ou à none serie . 
. I . matin se leva Karles de Saint Denise : 
Devant lui fait venir sa riche baronie , 
Et cil i vindrent tuit , qui ne l ' osent desdire . 
Li rois les a menés arier à . I . concile ; 
Iluec les araisone , si lor a pris à dire : 
« Seignor , dist l ' emperere , ne lerai ne vos die , 
« Et , se vous l ' otroiez , li miens cuers le desire , 
« Ces dames s ' an revoisent en France la garnie , 
« S ' enmainent avoc eles lor nieces et lor filles , 
« Et la bele Aude avec , que Rollans a plevie ; 
« Si lor metons . I . jor dont soient esbaudies . 
- Bien fait à otroier » , tuit li baron s ' escrient . 
A icele parole ariere s ' en revindrent . 
Quant les dames le voient ; totes en piés saillirent . 
Karles prist bele Audain , qui fu de sens garnie , 
De biauté , de proesce et de grant cortoisie ; 
Si apela Gilain , sa serour l ' eschevie , 
Et puis la mere Gui , qui moins ne valut mie : 
Totes les autres dames sont par les prés asises . 
Et Karles se dreça , si parla com nobiles . 
L ' EMPERERE de France a parlé en oiant : 
« Dame , ce dit li rois , celer n ' i vaut noiant , 
« Vos en covient aler en France la vaillant ; 
« Ne poez en Espaigne soffrir les grans ahans , 
« Ne les jors jéuner , ne soffrir les tormans . 
« Nous irons vers Marsile , se Diex le nous consant . 
« S ' il nos avoit doné l ' onor des mescréans , 
« Ques poïssons avoir veincus et recréans , 
« Lors r'irions en France , dont je sui desirans , 
« A la seint Bastien , tut en séez créant . 
« Lors si panra sa fame mestmes li dus Rollans 
« Et ferons coroner Guion , ce jone enfant , 
« Si li donrai en fié ceste terre vaillant , 
« Et Rollans aura France dont moult est desirant . » 
Et les dames respondent : « Tot à vostre commant . » 
Hé Diex ! quele aventure qui lor va aprochant ! 
Tel . Xm . furent liés de cel créantemant 
Qui onques puis ne virent ne fames ne enfans ; 
Que Ganes les vandi as cuivers soduians , 
Ses vendi à Marsile à or et à arjant , 
Dont fu en Reinschevaus li martires si grans ! 
L ' EMPERERES se drece qui tot a devisé , 
Si a faites les dames dedens les chars entrer ; 
De l ' ost se departirent , grant duel i ot mené . 
Tel baisa son seignor et tel l ' a acolé 
Jamès ne le verra an trestot son aé . 
Karles li empereres les convoia assés , 
Et , quant il s ' en parti , conduit lor a livré ; 
Et par nuit et par jor ont li char tant erré 
Que chascune s ' en va dedens son erité . 
Et quant ce vint au terme que Karles ot nomé , 
Mult furent atandu par trestout le regné , 
quant il ne revindrent , grant duel i ot mené . 
Karles fu à Luiserne , li empereres ber , 
Si a fait son barnage de devant lui mander , 
Si i a fait la terre partir et deviser . 
Huidelon a randue ambesdeus ses citez , 
Et trestout son roiaume , et de lonc et de lé ; 
Augorie randi Escorfaut le menbré ; 
Mès tuit ont recéu Guion à avoé , 
Que Karles li dona tote Espaigne à garder . 
Li converti s ' an vont por lor terre garder ; 
Il demandent congié , Karles lor a doné . 
Li jors tret à declin , si fu tost trespassés ; 
Karles li empereres se coucha en son tref . 
Après la mie nuit , quant son songe ot finé , 
Atant es . I . bel angre qui gete grant clarté 
Aussi com s ' il tenist . I . grant chierge alumé . 
« Karles , ce dist li angres , dirai toi verité : 
« Ne sui pas hons terestre , ains sui esperités ; 
« Ce te mande li Sires qui en crois fu penés 
« Que ailles en Galisce por Saint Jake aorer . 
« Aincois que tu reviegnes , je te di par verté , 
« Orrois vos teus noveles dont vos joiant serés . 
« Après ceste joïe autre joie raurés ; 
« Mais ne t ' esmaier mie , drois empereres ber , 
« Qu ' icil te conduira qui tout a à garder . 
« Je ne te puis plus dire que ne m ' est commandé ; 
« Mais cil qui nos servons et iver et esté 
« Gart ton cors et ta vie et ton riche barné ! » 
Atant s ' en va li angres , et Karles est remez ; 
De ce ot moult grant joie que Diex li ot mandé . 
Et quand vint au demain , et Karles est levés , 
Lors est li empereres vestus et conréez . 
Rollant et Olivier a devant lui mandé , 
Et Naimon et Oger et Sanson le sené , 
Et Yvon Yvoire et Haton l ' alosé ; 
Le jone roi d ' Espaigne n ' i a pas oblié ; 
Quanque l ' angres li dit lor a tout raconté . 
Quant li baron l ' oïrent , forment lor vint à gré . 
« Sire , dist li dus Naimes , or tost de l ' aprester ! 
« Nos irons avec vous , se vos le commandés . 
- Je ne menrai que . IX , dist Karles li senez . » 
Le jone roi d ' Espaigne a Karles apelé : 
« Sire Guis de Borgoigne , cest ost me garderés , 
« Que il n ' i ait mellée , noise ne cri levé ; 
« Mais ce gardés , biaus sire , que pas n ' i assaillés 
« De ci à icele oure que soie retornez . 
« Et vos , biaus sire niez , de ceste oevre pansez . 
- Sire , ce dist li cuens , si com vos commandez . » 
A icele parole an est li rois alés , 
Et Naimes et Ogiers et Sances l ' adurés , 
Et Richars et Reniers et Tierri l ' alosé ; 
A loi de pelerins sont chascuns atorné . 
Il n ' orent mie bien demie liue alé 
Que li rois de Borgoigne a fait . I . cor soner : 
Ce est signefiance ke se dei armer . 
Qui or voldra chançon oïr et escouter , 
Si voist isnelement sa boursse desfermer , 
Qu ' il est huimès bien tans qu ' il me doie doner . 
LOR s ' armerent par l ' ost à force et à baudor . 
L ' enfes Guis fu armés el destrier misodor ; 
Les enfans fait venir qui erent li meillor . 
Rollans et Olivier se sont mis au recor ; 
Les viellars font armer de la terre maior . 
Sarrazin les choisirent là dedens en la tor , 
Dont sevent bien anqui auront de mort paor . 
Aquilans s ' escria à une vois hautor : 
« Baron , or de l ' armer , sans nul point de sejor ! 
« Ja seront assailli li grant et li menor . » 
Tot contreval Luiserne sonerent . M . tabor 
Et tymbres et buisines , et meinent tel fréor 
Que cil defors oïrent la noise et la tristor , 
Et Sarrazin se logent trestous as murs entor . 
QUANT tuit se sont armé cele gent paienie , 
Aquilans de Luiserne ne s ' aséura mie , 
Ains a fait aprester une riche jalie . 
S ' il voit qu ' il a besoing , si garira sa vie , 
Et o lui . XXX . rois du regne de Persie . 
L ' enfes Guis de Borgoigne ne s ' aséura mie , 
A sa vois , qu ' il ot clere , mult hautement s ' escrie : 
« Seignor , or du bien faire ! Diex nos soit en aïe ! » 
Dont oïssiés par l ' ost itele melodie une tele bundie 
Et defors et dedens tele ne fu oïe . 
Del fossé font amplir une mult grant partie , 
Et de monter ces murs chascun d ' eus se gramie . 
Et paien se desfendent , qui li cors Dieu maudie ! 
Gietent pierres et fus et pois qui ert boulie , 
Teus . C . en eschauderent dont chascuns pert la vie . 
« Hé Diex ! ce dise li anfes , dame sainte Marie , 
« Qui ce Seignor portastes dont fustes raemplie , 
« Par qui nos somes tuit raiens de mort à vie , 
« Ne me laissiés destruire ma bele compaignie , 
« Mais donez moi conquerre ceste grant tor antie ! » 
Et Karles l ' emperere ne s ' aséura mie ; 
Venus est à Saint Jake , il et sa baronie , 
Faite i a s ' orison , s ' offrande a establie . 
Et cil de l ' ost assaillent par moult grant seignorie . 
CHARLES li empereres ariere retorna . 
Et cil de l ' ost assaillent , que nus n ' i sejorna . 
El point de miedi , quant li solaus leva , 
Einsi com nostre Sires le volt et commanda , 
Del mur de la cité . I . pan en craventa . 
Quant l ' enfes Guis le voit , vers Dieu an anclina , 
Del cheval descendi , à terre se coucha , 
Par grant humilité Jhesu Crist reclama . 
Quant ot fait s ' orison , ou cheval remonta , 
L ' espée a traite fors et l ' escu enbracha , 
D ' entrer en la cité les enfans esforça ; 
Et cil si firent sempres , quant il le commanda . 
Parmi les murs versés . IIIIm . en entra , 
Et paien se desfendent , mès rien ne lor vaudra , 
Que chascun del ferir mult grant desirier a . 
Ocient et abatent et si fierent à tas ; 
Encor ne set Rollans , qui assaut d ' autre part . 
QUANT li mur sont versé , lors entrent li marchis , 
Ocient et abatent paiens et Sarasins ; 
Onques ne vit nus hons si grant abatéis . 
Là poïssiés véir . I . si fier huéis , 
Soventes fois Monjoie escrier à haus cris . 
Cil de là fors l ' entendent , li chevalier flori , 
Qui o Rollant assaillent as murs d ' araisne bis ; 
Tost et isnelement cele part sont guencis vertis , 
En la vile en entrerent , les escus avant mis , 
Et troverent paiens detranciés et ocis . 
« Par mon chief , dist Rollans , mult est cis rois gentis , 
« Car por lui fait vertus li rois de paradis ; 
« Mult est fors sa puissance et il est de haut pris . » 
A ces paroles vindrent au grant abatéis , 
En la presse se fierent entre les Arrabis . 
Qui dont est encontrés bien est de la mort fis . 
Quant or voit Aquilant qu ' il estoit si sorpris 
Que ne lui vaut desfendre vaillant . II . angevins , 
A la galie vient , meintenant s ' i est mis , 
Et o lui . XXX . rois du regne de Persis . 
Il desancrent la nef , au nager se sont pris ; 
Or les puist governer Pylate et Antecris ! 
QUANT li rois Aquilans fu entrés en la mer , 
Il et trestuit li roi quiderent eschaper ; 
Mais Damedieu de gloire ne le vout andurer , 
Ains fist dedens le voile . I . grant vent venteler , 
Qui la fist peçoier et le mast tronçoner , 
Dont les covint par force ariere retorner , 
Par le commant de Dieu , et ariere amener . 
Covint cele galie au grant palais hurter , 
Issi très durement venir et encontrer 
Qu ' il la covint par force partir et esfondrer ; 
Dont véissiés les rois parmi la mer floter . 
Cil qui par la mer va ne puet mie eschaper , 
Et cil qui ariva fu fis du chief couper . 
Quant l ' enfes Guis le voit , Dieu prist à mercier . 
Rollans et Olivier pensent de decouper , 
De ferir et d ' abatre , d ' ocire et de tuer . 
Une nuit et . II . jors covint ce plait durer , 
Tant que tuit furent mor Sarrasin et Escler ; 
Puis ont fait tous les cors dedens la mer ruer . 
Et l ' enfes de Borgoigne ne se volt oblier ; 
Maintenant en monta el palais principel , 
Et dit qu ' il le randra Karlemaine au vis cler , 
Si l ' an feront presant li jone bacheler . 
Quant Rollans l ' entendi , le sans quide derver : 
« Comment ! dist il , dans rois , ne l ' osés ja panser 
« Que vos deseure moi puissiez si haut monter ! 
« Lessiez moi le palais , je le doi bien garder ; 
« Je le randrai Karlon , qui qu ' en doie peser . 
- Sire , ce dist li enfes , ne vous quier à celer , 
« Si m ' aït Diex de gloire qui se laissa pener 
« Ens en la sainte crois por son pueple sauver , 
« Je randrai le palais , qui qu ' en doie peser ; 
« Maugré en aiés vos , je le doi bien garder . » 
Quant Rollans l ' entendi , à lui se volt meller , 
Et dist qu ' il le ferra , que mar l ' osa panser . 
« Par mon chief ! dist Bertrans , or oi musart parler . 
« Donques mar le féimes en France queroner , 
« Se nos ne le poons vers vostre cors tenser . 
« Certes , se l ' osïés nis par mal esgarder , 
« Ja vous verriés ce branc parmi le cors bouter . 
- Voire , ce dist Berars , ou la teste couper . » 
Quant Rollans l ' entendi , vis quida forsener . 
Guis , tant com il vesqui , ne le pot puis amer . 
LA dedens en Luiserne fu moult grans l ' assemblée la mellée 
Rollans fu mult iriez , c ' est verités provée , 
Par pou que vers Guion ne commença mellée ; 
Mais li baron de France en font la desevrée , 
Car des frans damoisiaus fust mult cher comperée . 
Atant es vos Karlon à la chere menbrée , 
Qui revient de Saint Jaque o sa gent onorée . 
Quant il sot la novele la vile est conquestée , 
Mult an fu li rois liez , grant joie en a menée ; 
En la vile s ' an entre à grant esperonée , 
De ci que au palais n ' i ot fait arestée . 
Quant le voit sa mesnie , contre lui est alée ; 
Mult par fu grans la joie que en li a menée , 
Et si ot de pité mainte larme plorée . 
Quant Rollans vit Karlon , si li dist sa pansée : 
« Biaus oncles , je vous rant ceste grant tor quarée . 
- Mais je , dist l ' enfes Guis , que je l ' ai conquestée , 
« Et la bele compaigne que je ai amenée . 
« Ainques nen fu par vous teste de bu copée , 
« Ne n ' i feristes onques de lance ne d ' espée . 
- Par mon chief ! dist Rollans , c ' est mençonge provée ; 
« Vos en aurés encor cele teste copée . » 
Et Guis li respondi une raison menbrée : 
« Vous ne vostre ire pris ne pris pas une pome parée . » 
Quant Karles l ' entendi , s ' a la color muée . 
Après en a li rois sa grant barbe jurée 
Mar i aura folie dite ne porpansée ; 
Puis si a fait crier par moult grant alenée 
Tuit issent de la vile sens nesune arestée ; 
Et il si font tantost , qui ains ains , à huée . 
Et Karles se coucha desor l ' erbe en la prée , 
S ' a faite . I . orison bien faite et enparlée , 
Que cele vile soit à tel fuer atornée 
Que de ceus ne d ' autrui ne soit mès golosée . 
Dont n ' éussiés vos mie demie liue alée 
Que la citez est toute en abysme coulée , 
Et par desus les murs tote d ' eve rasée , 
Si est assés plus noire que n ' est pois destemprée , 
Et li mur sont vermeil comme rose esmerée ; 
Encor le voient cil qui vont en la contrée . 
Quant ce voient li prince , merveilles lor agrée ; 
Chascun contre Oriant a sa chiere tornée . 
Lors commande li rois que l ' ost soit destravée , 
S ' iront en Reinschevaus à lor fort destinée . 
Seignor franc chevalier , la chançons est finée . 
Diex garisse celui qui le vous a chantée , 
Et vous soiés tuit sauf qui l ' avés escoutée . 
