ces creatures que jo vei la ester 
fist deu pur homme servir e honorer . 
veir dit Girars , ço ne quier jo celer . 
en nule terre que seit deça la mer 
ne purreit l ' en si beles recoverer . 
si ' ore veolt Karles par mon conseil overer , 
il les fra tutes hautement marïer . 
Li apostoile ne veut mes targier . 
ses archevesques , estre l ' autre clergier , 
funt lur afaire e lur mestier . 
premierement les firent prinseignier ; 
aprés lur firent lur mantels deslacier ; 
sengles as chemise , sanz autre reconser , 
Les funt le jur enz es cuves plungier : 
iluec les firent baptizier et lever . 
A la reïne firent suen nun changier ; 
Clareice ot nun , mes mult fait a preisier . 
aprés les firent e vestir e chaucier . 
hui mes devum a Karle repairier 
ki en kalabre furent dui meis entier . 
a une iglise fist xxx i charnier , 
u ses morz fist mettre e apareillier 
e le haut homme si le ot auques chier 
icels fist il enterrer al mustier . 
trente canoines i fist pur deu preier . 
Oez que fist Karles l ' empereur : 
par tote l ' ost en fait criër un jur 
ki ne s ' e aut ne li grant ne li menur , 
ne rei ne conte , chevalier ne vavasur 
Ne riche duc ne prince ne cuntur . 
a lur conseil vout leissier son honor . 
L' empereur ne' vout plus demorer . 
par le duc Naimes e par le viel otuel 
Fist l ' apostoile e le duc mander 
Que chescuns d ' els vienge a lui parler . 
unc l' apostoile n' i ose arester , 
Les ordenez fist al ost returner 
e fist as mors les almes comander 
e vet l' iglise dedier e sacrer . 
e il meïmes vet la messe chanter . 
grant fu la offerende pur le liu enorer ; 
ne li estut pur vii c mars doner . 
Le duc Girars fist suen eire aprester , 
Que mulz , que mules xxx vii assembler , 
Les noveles Crestïenes fait aturner 
e si les funt vestir e affubler . 
une creature ne sorent purpenser 
De quei l ' en deive franche femme enorer 
Que l ' un pust conoistre ne truver 
Que la reïne ne face presenter . 
sur un mul funt la reïne munter ; 
poi pot l ' un de si beles truver . 
unkes li ducs ne se vout conseillier . 
prist la al frein , si comença a parler , 
sa druërie offri a presenter 
